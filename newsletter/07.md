# IMMERSIONI ~ 07
## giornalismo, Giornalisti e maiuscole invertite

**22 Ottobre 2025**

**A cura di Yuri Di Prodo**

[Archivio delle newsletter precedenti](https://yuridiprodo.github.io/#/pages/newsletter)

[Iscriviti a IMMERSIONI ~ la newsletter di Onda Libera ~](https://yuridiprodo.substack.com​)

Grazie per aver aperto questa pagina!

Sono passati tre mesi dall'ultimo numero della newsletter; e no, non è stato un attacco di pigrizia (o almeno non solo). Ci sono tre ottime ragioni.

La prima: non avere scadenze mi permette di filtrare il "rumore" generato dal bombardamento mediatico. Posso così lasciar andare - senza sensi di colpa - tutte quelle notizie che, pur non facendo davvero la storia, finirei comunque per infilare dentro solo per riempire un numero da pubblicare in fretta. Un lusso raro, lo so.

Secondo: nessuno mi paga per scriverla. E questo, paradossalmente, mi garantisce una certa libertà decisionale sui suoi contenuti.

La terza ragione è la conseguenza naturale delle prime due: *IMMERSIONI~* resta libera e gratuita per tutti. Se però vi fa piacere, potete sostenerla con una donazione diretta [su PayPal](https://yuridiprodo.github.io/#/pages/help) in "modalità Amici": e allora sì che il mio personale ringraziamento finirà qui, in cima al prossimo numero. Magari anche con una poesia, chi può dirlo.

Nel frattempo, buona lettura.

---

> *1. Dai valore al tuo tempo più che ai tuoi beni.*
> 
> *2. Impara a piacere a te stesso: quello che tu pensi di te stesso è molto più importante di quello che gli altri pensano di te.*
> 
> *3. Frequenta le persone che possono renderti migliore.*
> 
> *4. Metti a frutto ogni minuto: sarai meno schiavo del futuro, se ti impadronirai del presente.*
> 
> *5. Soffriamo molto di più per la nostra immaginazione che per la realtà.*
> 
> *6. Ammira chi tenta grandi imprese, anche se fallisce.*
> 
> *7. Anche se il timore avrà più argomenti, scegli la speranza e metti fine alla tua angoscia.*
> 
> *8. Il maggior ostacolo alla vita è proprio l'attesa: fa dipendere tutto dal domani e, intanto, sciupa l'oggi.*
> 
> Seneca, [De brevitate vitae](https://amzn.to/4hmGFoT)

![Un paesaggio urbano italiano sfocato sullo sfondo con dettagli riconoscibili come il Colosseo, un palazzo del governo, una piazza italiana. In primo piano, una bandiera italiana semi-strappata e sbiadita che cade lentamente, come sospesa nell’aria. Le ombre di figure autoritarie si proiettano minacciose dietro di essa, ma senza volti riconoscibili. La scena trasmette l’idea che la democrazia italiana è fragile, in declino, quasi scomparsa, ma senza essere troppo esplicita o drammatica. Tonalità cupe, ma non completamente oscure. Un’atmosfera di allarme silenzioso, quasi surreale. Stile visivo pittorico.](democrazia-allarme.jpg)

#### Editoriale
In questi mesi, la TV e i giornali hanno mostrato solo una parte della storia: quella filtrata dalle fonti ufficiali israeliane. Ma chi ha vissuto dall'interno questa guerra, racconta una realtà molto diversa. Come l'operatore umanitario *Gennaro Giudetti* che, rientrato dopo nove mesi trascorsi sotto i bombardamenti, ha condiviso la sua esperienza diretta: una testimonianza che ci restituisce una prospettiva cruda e urgente su ciò che sta succedendo a Gaza. Per chi non vuole guardare [il video](https://www.youtube.com/watch?v=g1VYJ6koS7Y), ecco un riassunto schematico:

Niente entra e niente esce senza l'autorizzazione di Israele.

Anche l'informazione è sotto controllo: i giornali spesso pubblicano comunicati tradotti, senza verifiche indipendenti e senza interviste a testimoni palestinesi. Le vittime ufficiali (ottobre 2025) sono 62.000, ma si stima che i morti reali siano almeno 200.000. I corpi restano sepolti sotto le macerie, dove nessuno può scavare: le ruspe vengono bombardate appena provano a intervenire.

Scioperi e manifestazioni funzionano perché (1) creano pressione sulle istituzioni; (2) dimostrano che non sei solo. Quando le piazze si riempiono, anche i media sono costretti a parlarne. E una volta che la verità entra nelle case, non può più essere ignorata.

Qui non si bombarda a caso. Ogni attacco è mirato: sono stati distrutti porti, strade, acquedotti, fognature, centrali elettriche, università, biblioteche, centri culturali. È in corso anche un *ecocidio*: i terreni agricoli coltivabili si sono ridotti all'1,5%. E nei cieli, oltre a Israele, volano anche droni di intelligence occidentali, inclusi quelli americani e britannici.

Ti telefonano e ti dicono "adesso devi collaborare con Israele: vai in quella via, sali su quel palazzo e dicci se dentro c'è qualcuno di Hamas". Se non rispondi, localizzano il tuo telefono tramite triangolazione delle celle e chiamano una persona vicino a te. A quel punto devi scegliere: se non collabori ti buttano il drone addosso; se collabori, diventi una loro spia.

Gaza è stata divisa in lotti. E ogni giorno la popolazione viene obbligata a spostarsi da una zona all'altra. Senza alcuna logica, solo per testarne la resistenza. Sei nel lotto 2? vai nel lotto 10. Hai poche ore per smontare tutto e fuggire.

Fino a quando saranno USA e alleati occidentali a decidere per Gaza, non ci sarà mai una tregua vera. Tanto più per come è concepita adesso: i palestinesi non siedono al tavolo dei negoziati, il 50% del territorio resta sotto controllo israeliano e la Cisgiordania è esclusa dagli accordi, sicché lì la guerra continua. Serve una vera autodeterminazione dei popoli.

Già prima del 7 ottobre Israele regolava il cibo in entrata secondo un "calcolo calorico" impedendo l'accesso a latte in polvere per neonati (0-3 anni) e burro d'arachidi, ovvero quella "bomba energetica" che potrebbe risolvere la malnutrizione.

Anche con un mandato della Corte Penale Internazionale e le dichiarazioni dell'ONU che parlano apertamente di genocidio, Israele non viene fermato perché ha dalla sua parte gli USA insieme a gran parte di governi occidentali, stampa e colossi economici e commerciali.

Chi difende Gaza viene spesso accusato di antisemitismo. Ma la religione non c'entra: le critiche sono rivolte al governo israeliano, non agli ebrei. Questa accusa serve solo a spostare la questione sul piano politico, dove è più facile dividere le persone. Sul piano umanitario, infatti, la verità è insostenibile: sono morti oltre 30.000 bambini, e chi era lì lo ha visto.

La sola soluzione possibile è chiara: Due popoli, due stati. Cisgiordania + Gaza = Palestina. Nel rispetto delle leggi internazionali e della dignità umana.

Il contrario della Guerra non è la Pace, ma il senso di Comunità, perché siamo tutti fratelli.

#### Anestesia democratica
Alla fine la mozione di sfiducia contro Ursula von der Leyen è stata [respinta](https://www.europarl.europa.eu/news/fr/press-room/20250704IPR29455/les-deputes-rejettent-la-motion-de-censure-contre-la-commission-europeenne), nonostante [l'accordo](https://curia.europa.eu/jcms/upload/docs/application/pdf/2025-05/cp250060en.pdf) da 35 miliardi di euro stretto con Pfizer durante la pandemia. Ha vinto l'omertà.

#### Il giornalismo da autogrill...
Solito [articolo](https://www.milanotoday.it/cronaca/famiglie-italiani-aggressione-ebreo-autogrill.html) costruito per alimentare una narrazione preconfezionata: da una parte gli ebrei aggrediti, nel mirino gli italiani "di seconda generazione", quindi i figli di (palestinesi, si presume) immigrati. Se ci si ferma al titolo o alle prime righe dell'articolo, l'idea è già chiara. E completamente sbagliata.

Da tutto il pezzo infatti emergono buchi evidenti: sarebbe stato proprio il turista ebreo a provocare un gruppo di palestinesi con insulti e gesti razzisti. Gli italiani avrebbero reagito con slogan come "qui non siamo a Gaza" e "Palestina Libera", nulla di più. L'unico presunto pestaggio avverrebbe nel bagno, ma non ci sono video né prove. Mentre il titolo dà per certo ciò che è tutto da verificare. Ancora una volta, la stampa italiana divide il mondo in buoni da proteggere e cattivi da condannare, ignorando i fatti e complicando una realtà che, forse, è molto più semplice e meno comoda da raccontare.

---

<mark class="has-inline-color" style="background: rgb(238, 252, 0); color: black; font-weight: 700;">Pausa caffè ☕️</mark>

Questa è una newsletter libera e gratuita per tutti. Se volete supportare il tempo che passo a raccogliere e scrivere le notizie, potete farlo [in due modi](https://yuridiprodo.github.io/#/pages/help)

<form action="https://amzn.to/4qrcS2M" target="_blank" style="text-align: center;">
  <button style="background-color: orange; color: black; border: none; padding: 10px 20px; cursor: pointer;">
    <strong>Con questo numero in REGALO 3 MESI di Kindle Unlimited</strong>
  </button>
</form>

---

#### ...e i Giornalisti con la "G" maiuscola

Nonostante lo sciopero [proclamato](https://www.fnsi.it/sole-24-ore-giornalisti-in-sciopero-fnsi-giusta-protesta-per-la-difesa-della-dignita-della-professione) all'unanimità dalla redazione del Sole 24 Ore, il 18 ottobre il giornale è uscito in edicola. Un numero dedicato quasi interamente a una lunga intervista alla premier Giorgia Meloni firmata da una collaboratrice esterna, Maria Latella, "circostanza che si verifica per la seconda volta in due anni, a danno delle professionalità interne della redazione, ancora una volta mortificate" e proprio mentre i giornalisti del quotidiano si trovavano alla conferenza stampa da cui Meloni è fuggita dopo due domande. Ecco perché il giorno seguente il Sole 24 Ore in edicola non c'era e il suo sito web non è stato aggiornato. L'assemblea delle giornaliste e dei giornalisti è infatti tornata a riunirsi per affidare al Cdr un pacchetto di sei giorni di sciopero e un più ampio piano di agitazione che sarà declinato a partire dalla settimana successiva.

Dal [comunicato](https://www.ilsole24ore.com/art/comunicato-sindacale-prosegue-sciopero-sole-24-ore-AHUh80ED) si legge che "In un contesto che vede la premier sottrarsi spesso alle domande dei giornalisti, fino ad arrivare addirittura a vantarsene con i grandi del mondo, ribadiamo il rischio di approdare a una deriva nella quale gli interlocutori istituzionali si scelgono gli intervistatori e l'opinione pubblica potrà contare su un'informazione accuratamente selezionata e compiacente. Una deriva nei confronti della quale non possiamo restare a guardare. Ci scusiamo con i lettori per la mancata copertura della cronaca di questi giorni e soprattutto per il prodotto indecoroso e non all'altezza della storia del Sole 24 Ore andato in edicola sabato 18 ottobre: un'accozzaglia di pezzi raffazzonati, a puro contorno dell'intervista alla premier. Un risultato indecente, da annoverare come peggiore numero del quotidiano mai realizzato." Chapeau.

#### Che bella la democrazia!

Secondo quanto [riporta](https://www.bloomberg.com/news/articles/2025-10-20/italy-signals-it-s-ready-to-help-ukraine-buy-us-weapons) Bloomberg ([archivio](https://archive.is/OrONP)), l'Italia avrebbe manifestato in privato la propria disponibilità ad unirsi agli alleati della NATO che finanziano armi statunitensi per l'Ucraina attraverso l'iniziativa PURL (Prioritised Ukraine Requirements List). E questo perché "teme di poter essere messa da parte qualora il programma dovesse diventare centrale tra i partner chiave".

Ma soffermiamoci sulle modalità. *In privato*. Quindi niente conferenze stampa, dibattiti parlamentari, né dichiarazioni del governo. E senza coinvolgere apertamente l'opinione pubblica o i rappresentanti eletti.

Ora, se questo fa parte di una fase diplomatica iniziale prima di portare la questione in Parlamento, oppure se è una semplice valutazione tecnica su una lista di richieste in attesa di approvazione politica, andrebbe chiarito. E in fretta. Perché se invece il Parlamento italiano (come sembra) non è stato coinvolto, vuol dire che non c'è trasparenza verso l'opinione pubblica riguardo decisioni che comportano l'uso di fondi pubblici e il potenziale coinvolgimento in un conflitto. Ovvero, l'invio di armi avviene senza un chiaro mandato democratico.

E in una democrazia, correggetemi se sbaglio, le decisioni su guerra e pace, spese militari e invio di armi dovrebbero passare dal Parlamento e coinvolgere un dibattito pubblico. Perché se invece vengono prese "dietro le quinte", potrebbe sembrare che si stiano scavalcando i meccanismi di controllo democratico. Quindi, la domanda finale è: l'Italia [è ancora una Repubblica democratica?](https://www.senato.it/istituzione/la-costituzione/principi-fondamentali/articolo-1)

#### 45 anni di debiti per le armi
L'Italia ha [chiesto](https://www.ilsole24ore.com/art/difesa-l-italia-aderisce-fondo-safe-accedera-prestiti-ue-il-riarmo-AHCSfUxB) 14 miliardi di euro in prestito dal fondo europeo SAFE per finanziare spese militari, spalmando il rimborso su 45 anni. Una scelta politica precisa, allineata con il piano di riarmo dell'UE, che Ursula von der Leyen sta promuovendo da tempo. Ed è un problema.

Intanto perché il debito pubblico italiano è già oltre i 2.900 miliardi di euro e quindi aggiungere ulteriore debito, se non finalizzato a crescita strutturale o investimenti produttivi, è rischioso. Le armi non generano PIL.

In più escludere la spesa per la difesa dal calcolo del deficit significa che, dal piano politico, si legittima l'idea che la difesa sia una "priorità strategica" al pari della sanità (per dire), mentre da quello finanziario apre a un'impennata del debito con una logica emergenziale permanente (prima il Covid, poi il clima, ora il riarmo…).

Per altro una parte rilevante dei fondi andrà a industrie belliche europee, con una quota obbligatoria del 65% per aziende UE. Alcune italiane (Leonardo, per esempio) potrebbero beneficiarne. Ma resta sempre un trasferimento di denaro pubblico a soggetti privati, nel caso specifico l'industria della difesa, sotto forma di domanda garantita che non genera occupazione o benefici tangibili per la popolazione.

Quindi nel mezzo di un sistema sanitario che arranca, di salari stagnanti e giovani che emigrano, noi scegliamo di indebitarci per comprare armi. Surreale e distopico allo stesso tempo.

Il debito può essere uno strumento utile, se orientato alla crescita, all'innovazione, alla redistribuzione. Ma fare debito per le armi, in un'Europa che continua a parlare di "pace e stabilità", ha il sapore di una contraddizione profonda.

### Le ultime dal [Blog ~](https://yuridiprodo.github.io/)

- [Il re che fu, e il libro che non sarà](https://yuridiprodo.github.io/#/articles/2025-10-13-merlino) Come un'opera pacifista è stata cancellata due volte: ieri dalla guerra, oggi dal silenzio editoriale
- [Alle origini del peccato originale](https://yuridiprodo.github.io/#/articles/2025-10-01-peccato-originale) La risposta di Investigatore Biblico all'idea che un errore di traduzione abbia cambiato il cristianesimo per 1500 anni
- [Apple non vende orologi. Cavalca paure](https://yuridiprodo.github.io/#/articles/2025-09-13-apple-watch-vende-paura) L'azienda si presenta come il salvatore. Ma se in realtà fosse parte del problema?
- [Il farmaco che cancella l'adolescenza](https://yuridiprodo.github.io/#/articles/2025-08-06-disforia-di-genere) Mentre discutiamo di privacy, stiamo legalizzando la castrazione chimica per i minori. La verità sul vuoto spirituale che sta distruggendo una generazione
- [Capire il sionismo per capire la Palestina](https://yuridiprodo.github.io/#/articles/2025-07-24-herzl) Una lettura storica e documentata oltre i luoghi comuni e le teorie del complotto

> *«All'uomo si richiede appunto questo: che giovi agli altri uomini. Se è possibile, a molti, se no, a pochi; se neanche questo può avvenire, giovi a chi gli è più vicino; se non è possibile, a sé stesso. Difatti, quando si rende utile agli altri, compie un'opera di interesse comune»*. Seneca, [De otio, III, 5](https://amzn.to/3Ei4aQN)

<mark class="has-inline-color" style="background: rgb(238, 252, 0); color: black; font-weight: 700;">-FINE-</mark>

---

Ti è piaciuta? inoltrala a chi potrebbe essere interessato. Se invece l'hai ricevuta, [​puoi iscriverti qui​](https://yuridiprodo.substack.com)

Se vuoi contribuire al futuro di *Onda Libera ~* puoi aiutarmi [in due modi](https://yuridiprodo.github.io/#/pages/help)