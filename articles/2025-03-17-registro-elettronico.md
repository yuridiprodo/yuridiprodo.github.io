# Forse non lo sai ma il registro elettronico sta educando tuo figlio

### Ecco come i genitori stanno perdendo ogni autorità sull'insegnamento dei propri figli. E sotto il loro naso

![il banner di ClasseViva](classeviva.jpg)

L'estensione MyTools di *ClasseViva*, il registro elettronico utilizzato dalle scuole di tutta Italia, contiene pubblicità e mini-giochi. Di più: propone anche consulenze con psicologi e **sessuologi** a cui qualsiasi studente può accedere in un click.

Il rischio di indottrinamento ideologico passa così anche da quello che nasce esclusivamente come strumento di comunicazione scuola-famiglia. Come se il resto delle applicazioni presenti negli smartphone dei ragazzi non fossero già abbastanza.

Ad accorgersene in uno dei suoi periodici accessi alla piattaforma è stata Giovanna Garrone, una project manager torinese nonché mamma di una ragazza che come migliaia di altri è costretta a usare l'app per controllare compiti e segnalazioni dei professori.

Pensate la sorpresa quando si è trovata di fronte a qualcosa di ben diverso da quello che ci si aspetterebbe da un registro elettronico, destinato appunto alla sola gestione di voti, assenze e comunicazioni scolastiche.

Nel raccontare [la vicenda](https://www.lastampa.it/cronaca/2025/03/05/news/scuola_registro_elettronico_polemiche_valditara-15036283/), *La Stampa* conferma che si sono già indignati tutti: genitori, docenti, dirigenti scolastici e istituzioni. È intervenuto pure il Ministro dell’Istruzione e del Merito, Giuseppe Valditara, definendo «inaccettabile» la presenza di contenuti pubblicitari su una piattaforma destinata esclusivamente a fini educativi.

### Ma le domande non le fa più nessuno?

A questo punto la domanda sorge spontanea: perché un registro scolastico dovrebbe contenere cookie e tracciamenti pubblicitari come se fosse un sito commerciale qualunque? Per non parlare dell'impatto pedagogico che ottiene surrettiziamente uno strumento reso ormai obbligatorio quasi ovunque.

Ma soprattutto, a questo punto, chi controlla realmente i registri elettronici? Valditara starebbe già valutando l’adozione di un Registro Unico Nazionale con la promessa di una gestione più chiara e centralizzata.

Eppure mi chiedo: ma è così folle pensare di tornare ad utilizzare il classico **diario di carta**? Perché dobbiamo per forza inserire la tecnologia in ogni aspetto della nostra vita? Non passiamo già fin troppo tempo davanti a uno schermo?

Ormai la tecnologia viene accettata senza porsi dubbi e far domande ogni qual volta si presenta in una nuova forma con la costante e pretesa promessa di renderci la vita [[2025-01-11-comodita-sicurezza|più comoda e sicura]]. E se c'è qualche neo, allora quello puntualmente ce lo presentano come un piccolissimo e infinitesimale scotto da pagare per dare spazio all'inevitabile corso della storia. "È il futuro, bellezza". Vuoi mettere ricevere subito la notifichina sul cellulare che ti dice che tuo figlio questa mattina ha bigiato la scuola? D'altronde come potresti accorgertene, visto che vivi [[2023-06-06-non-prendete-in-giro-apple-vision-pro|con gli occhi incollati allo schermo]]?

Piuttosto, quando cominceremo a mettere le nuove tecnologie sul piatto della bilancia per valutarne approfonditamente i benefici e i rischi? e [[2024-06-14-imperativo-tecnologico|quando i secondi superano i primi]], perché non la rifiutiamo con coraggio?

Non per forza dobbiamo digitalizzare tutto, anche a costo di fare un passo indietro. Anche se questo vuol dire dover procedere più lentamente. Chi ha detto poi che andare piano è uno svantaggio? Ci dà il tempo di riflettere; vi pare poco? O forse è proprio questo il punto: non dobbiamo pensare ma correre per inseguire il nuovo che avanza. Senza chiederci se è davvero il meglio che possiamo avere. Perché a quel punto scopriremmo che [[2025-02-15-vendere-desideri|non è affatto così]].