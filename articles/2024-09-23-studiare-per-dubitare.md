# Studiare, per dubitare

### Dubitare, sempre, anche di noi stessi e delle conclusioni che sembrano inattaccabili. Senza l'ascolto e il confronto non saremo mai davvero liberi

![Dubbio](/img/dubbio.jpg)

Siamo sommersi da distrazioni che ci spingono alla passività, **all'obbedienza**, al disfattismo, all'indifferenza; e ci tolgono quella voglia di studiare intesa come **infinita ricerca della conoscenza e della verità**.

**Solo lo studio ci rende liberi** e originali. Al contrario della distrazione e dell'indifferenza, ci spinge a capire le cose nel più profondo.

E così cambiamo noi stessi, sottraendoci al conformismo imperante, **all'omologazione delle statistiche**, ai [modelli del digitale](/articles/2024-08-14-come-gusci-vuoti.html) che hanno l'unica pretesa di minimizzare gli sprechi e massimizzare i profitti. Come se si potesse ridurre tutto il senso della vita a questo. Noi esseri umani non siamo [solo raziocinio e progetto](/articles/2024-06-14-imperativo-tecnologico.html).

Ci affidiamo agli specialisti per risolvere i nostri problemi: non potremmo studiare tutto noi, per questo esistono loro (pensiamo al medico). Serve fiducia, ma anche **vigilanza costante**. Quel che dice [è esauriente?](/articles/2024-01-19-malattia-x.html) È fondato sulla verità? O mente, distorce, inventa? Mira alla concordia e alla civiltà, **o semina odio e divisione?** Si basa [su ipotesi](/articles/2023-12-15-fda-slide-vaccini.html), fatti, o opinioni? E l'opinione, a parte influenzare irrazionalmente gli animi, viene da una testa pensante?

Ascoltare, **confrontare**, cogliere incoerenze e corrispondenze, gli errori e i punti fermi dei ragionamenti. In una parola: dubitare. Anche di noi stessi e delle conclusioni che sembrano inattaccabili: **metterle alla prova, sempre, senza presunzione**. Per vagliarne eventuali debolezze.

---
### Altri pensieri

- Le istituzioni ci vogliono ripetitivi, passivi, ossequienti. Serve invece cultura, capacità di ragionamento. Solo così si è flessibili e capaci di adattarsi al cambiamento. E quindi liberi. [La scuola deve cambiare](/articles/2024-12-16-sulla-scuola.html)
- L’algoritmo fa quello che gli diciamo di fare; non ciò che è giusto. [Come gusci vuoti](/articles/2024-08-14-come-gusci-vuoti.html)