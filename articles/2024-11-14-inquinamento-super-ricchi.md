# Un'ora e mezza da super-ricco eguaglia le emissioni di una vita intera

### La CO₂ che una persona comune produce nell'intero arco della sua vita, i miliardari la emettono in un'ora e mezza. Però il problema siamo noi

![Bill Gates e Warren Buffett su un NetJets Boeing 737 Business](/img/aereo-super-ricchi.jpg)

**Carbon Inequality Kills**, ovvero come la disuguaglianza nell'impronta ecologica ci starebbe uccidendo. Tre parole che titolano la [ricerca](https://policy-practice.oxfam.org/resources/carbon-inequality-kills-why-curbing-the-excessive-emissions-of-an-elite-few-can-621656/) tramite cui *Oxfam* denuncia uno stile di vita, quello dei super-ricchi, gravemente dannoso per l'intera umanità.

Mentre al popolo si richiedono continui sacrifici - non ultimo l'indebitarsi [comprando un'auto elettrica](https://yuridiprodo.github.io/articles/2024-04-05-auto-elettrica-salva-il-mondo.html) che a quanto pare, per il solo fatto di essere stata costruita, [produce tanto inquinamento](https://www.alvolante.it/news/auto-elettriche-inquinano-meno-ma-solo-dopo-90-000-km-390911) quanto quello di **un'auto a combustione che ha già percorso 90.000 Km** - i 50 uomini più ricchi del pianeta abusano del loro potere a danno della collettività.

**Qualche esempio?** 184 dei loro viaggi in aereo annuali corrispondono a circa 425 ore di volo, ovvero 300 anni di carbonio prodotto da una persona comune.

La vita a bordo degli yacht è anche peggiore perché pare equivalga all'impronta ecologica che invece noi gente comune, se solo fossimo immortali, raggiungeremmo in **860 anni di vita**.

[Ci fanno poi notare](https://www.oxfam.org/en/press-releases/billionaires-emit-more-carbon-pollution-90-minutes-average-person-does-lifetime) singoli casi come quello di **Jeff Bezos**, il presidente di Amazon, che ogni anno trascorre complessivamente quasi 25 giorni sul suo aereo: tanto quanto un suo dipendente emetterebbe in 207 anni.

I voli che effettua annualmente **Carlos Slim** - l’uomo più ricco del Messico - col suo jet privato corrispondono invece a 5 giri del mondo. 

Come poi non citare la famiglia **Walton**, erede del marchio Walmart, che coi suoi tre super-yacht ogni anno produce la stessa quantità di carbonio emessa da 1.714 dei suoi dipendenti dei negozi Walmart.

In percentuale quel che ha emesso soltanto l'1% dei più ricchi al mondo negli ultimi 33 anni, dal 1990 ad oggi, avrebbe già causato un calo della produzione economica globale di 2,9 trilioni di dollari, con conseguenti perdite di raccolti che avrebbero potuto fornire **abbastanza calorie per sfamare 14,5 milioni di persone nello stesso arco di tempo**.

Però tu ed io, [comprando l'auto elettrica, salveremo il mondo](https://yuridiprodo.github.io/articles/2024-04-05-auto-elettrica-salva-il-mondo.html).