# Un'ora e mezza da super-ricco eguaglia le emissioni di una vita intera

### La CO₂ che una persona comune produce nell'intero arco della sua vita, i miliardari la emettono in un'ora e mezza. Però il problema siamo noi

![Bill Gates e Warren Buffett su un NetJets Boeing 737 Business](aereo-super-ricchi.jpg)

**Carbon Inequality Kills**, ovvero come la disuguaglianza nell'impronta ecologica ci starebbe uccidendo. Queste tre parole titolano la [ricerca](https://policy-practice.oxfam.org/resources/carbon-inequality-kills-why-curbing-the-excessive-emissions-of-an-elite-few-can-621656/) tramite cui *Oxfam* denuncia uno stile di vita, quello dei super-ricchi, gravemente dannoso per l'intera umanità.

Mentre al popolo si richiedono continui sacrifici - non ultimo l'indebitarsi [comprando un'auto elettrica](https://yuridiprodo.github.io/articles/2024-04-05-auto-elettrica-salva-il-mondo.html) che a quanto pare, per il solo fatto di essere stata costruita, [ha già prodotto tanto inquinamento](https://www.alvolante.it/news/auto-elettriche-inquinano-meno-ma-solo-dopo-90-000-km-390911) quanto quello di **un'auto a combustione dopo aver percorso 90.000 Km** - i 50 uomini più ricchi del pianeta abusano delle loro disponibilità economiche a danno della collettività.

**Qualche esempio?** 184 dei loro viaggi in aereo annuali corrispondono a circa 425 ore di volo, ovvero 300 anni di carbonio prodotto da una persona comune.

La vita a bordo degli yacht è anche peggiore perché pare equivalga all'impronta ecologica che invece ciascuno di noi, se solo fossimo immortali, raggiungerebbe in **860 anni di vita**.

[Ci fanno poi notare](https://www.oxfam.org/en/press-releases/billionaires-emit-more-carbon-pollution-90-minutes-average-person-does-lifetime) singoli casi come quello di **Jeff Bezos**, il presidente di Amazon, che ogni anno trascorre così tanto tempo sul suo aereo che, se mettessimo insieme tutte quelle ore, corrisponderebbero a quasi 25 giorni consecutivi di vita ad alta quota: abbastanza per produrre un quantitativo di CO₂ paragonabile a quello di uno soltanto dei suoi dipendenti in 207 anni di vita sulla terraferma.

I voli che invece effettua annualmente **Carlos Slim** - l’uomo più ricco del Messico - col suo jet privato corrispondono a 5 giri del mondo. Riusciremmo mai a macinare così tanti chilometri in una sola vita?

Come poi non citare la famiglia **Walton**, erede del marchio Walmart, che coi suoi tre super-yacht ogni anno produce la stessa quantità di carbonio emessa da 1.714 dei suoi dipendenti dei negozi Walmart. Praticamente una famiglia che inquina come tutti [gli abitanti di Celle di Bulgheria](https://it.wikipedia.org/wiki/Celle_di_Bulgheria). Così, pourparler.

In percentuale quel che ha emesso soltanto l'1% dei più ricchi al mondo negli ultimi 33 anni, dal 1990 ad oggi, avrebbe già causato un calo della produzione economica globale di 2,9 trilioni di dollari, con conseguenti perdite di raccolti che avrebbero potuto fornire **abbastanza calorie per sfamare 14,5 milioni di persone nello stesso arco di tempo**.

Però tu ed io, [comprando l'auto elettrica, salveremo il mondo](https://yuridiprodo.github.io/articles/2024-04-05-auto-elettrica-salva-il-mondo.html).

---

**AGGIORNAMENTO Marzo 2025**: Secondo un'[analisi](https://influencemap.org/briefing/The-Carbon-Majors-Database-2023-Update-31397) di Influence Map la metà delle emissioni globali di anidride carbonica deriva dai combustibili fossili prodotti da sole 36 aziende. Parliamo di oltre 20 miliardi di tonnellate di CO₂ solo nel 2023.

Lo [studio](https://policy-practice.oxfam.org/resources/carbon-inequality-in-2030-per-capita-consumption-emissions-and-the-15c-goal-621305/) di Oxfam invece dimostra che un volo nello spazio inquina come un miliardo di poveri in una vita intera.

Questo giusto per ribadire che il grosso delle cause del problema non andrebbe attribuito alla gente comune bensì a chi la governa e ritiene di doverla coccolare col superfluo. Una diseguaglianza climatica rappresentata da una ristrettissima élite che crede di avere il permesso di inquinare.