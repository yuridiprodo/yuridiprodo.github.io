# Capire il sionismo per capire la Palestina

### Una lettura storica e documentata oltre i luoghi comuni e le teorie del complotto

![L'Idea Sionista, rivista italiana del 1901](herzl-idea-sionista.jpeg)

Le teorie del complotto non sono un fenomeno recente. Tuttavia, nell'epoca digitale, si diffondono con estrema facilità grazie alla capillarità della rete e alla pervasività dei social media. In questo clima di confusione e disinformazione, alcuni termini assumono un'aura quasi proibita: uno di questi è "sionismo".

Quando questa parola viene pronunciata, spesso le reazioni oscillano tra il silenzio imbarazzato e la derisione, come se si stesse entrando nel territorio delle più fervide fantasie. Eppure il sionismo è un fatto storico, ben documentato e centrale nella geopolitica dell'ultimo secolo. Cito dal vocabolario:

> **‹sio·nì·ṣmo› s.m.** – _Movimento politico-religioso, sviluppatosi alla fine del XIX secolo in seguito all'inasprirsi dell'antisemitismo in Europa, inteso a ricostituire in Palestina uno stato che offrisse agli ebrei dispersi nel mondo una patria comune e, dopo la proclamazione dello Stato di Israele (15 maggio 1948), al suo consolidamento.

Ora, se è vero che intorno al sionismo, come accade per molti altri temi complessi, proliferano teorie fantasiose e prive di fondamento, l'intento di queste pagine invece è un altro: proporre riflessioni basate su fatti concreti, documentati e verificabili.

Quello che segue è il mio commento a una serie di eventi e dati reali, corredato da fonti puntuali, affinché ciascuno possa verificare in prima persona quanto affermato.

Ho scelto di affrontare questo tema perché, da quasi due anni (7 ottobre 2023), in quella terra si sta consumando un genocidio ai danni della popolazione palestinese. Comprenderne le origini storiche non è solo un esercizio di memoria: è il primo passo per tentare di fermarlo.

# L'articolo del NYT

Iniziamo dalla traduzione di un articolo pubblicato nel 1961 dal *New York Times* e di cui potete eventualmente leggere ([qui](https://www.nytimes.com/1961/05/21/archives/dedicated-to-an-idea-the-complete-diaries-of-theodor-herzl-edited.html)) la versione digitalizzata in lingua originale. {P.S. i grassetti li ho aggiunti io}

![Anteprima dell'articolo "Dedicated To an Idea" del New York Times](nyt-articolo.jpg)

**THEODOR HERZL** (1860–1904) è universalmente considerato **il fondatore del movimento sionista**. Nella misura in cui egli diede al movimento una forma, lo impose all’attenzione del mondo e lo dotò di una leggenda quasi messianica contemporanea. Tuttavia, il sionismo moderno era già in fase di sviluppo prima del suo arrivo. Quando Herzl era ancora un giovane giornalista viennese di talento e corrispondente da Parigi per la *Neue Freie Presse* - quasi, si potrebbe dire, un ebreo marginale - un gruppo di studenti ebrei russi a Berlino stava già facendo attivismo per uno Stato ebraico.

Tra loro vi era Chaim Weizmann, che sarebbe diventato il primo Presidente dello Stato. Altri membri del gruppo sarebbero diventati figure importanti del movimento, anche se senza raggiungere la stessa fama mondiale. E anche questi erano eredi di un movimento popolare messo in moto, in modo ancora confuso, da una generazione precedente. Tuttavia, è giustamente il nome di Herzl ad essere associato all’ascesa del sionismo e ai primi passi verso la creazione di Israele.

Se qualcuno fosse tentato di mettere in discussione il giudizio del consenso popolare su questo punto, non deve far altro che leggere **i suoi diari straordinari**, che Herzl iniziò nella primavera del 1895 — nel momento in cui "l’Idea" lo colpì come un fulmine — e che proseguì fino alla primavera del 1904, due mesi prima della sua morte. Sono affascinanti come documento storico, come ritratto dell’Europa della *fin de siècle*, come descrizione di manovre politiche irreali ma creative, ma soprattutto come testimonianza di uno spirito umano irrimediabilmente impegnato in un ideale fantastico e “impossibile”.

Praticamente ogni sionista contemporaneo di Herzl era stato nutrito della tradizione ebraica secolare del “Ritorno”. Herzl, pur avendo riflettuto occasionalmente sul problema ebraico, ne era in parte assorbito. Inizialmente non collegava lo Stato ebraico all’antica Terra Promessa. Era una visione nel vuoto. I diari iniziano così:

> *"Da un po’ di tempo sono occupato con un’opera di grandezza infinita. In questo momento non so se riuscirò a portarla a termine. Sembra un sogno grandioso. Ma da giorni e settimane mi possiede oltre i limiti della coscienza, guarda oltre la mia spalla, al mio comicamente banale lavoro giornalistico, mi disturba e mi inebria."*

L’esperienza fu quella di una conversione violenta, come quella di Saulo sulla via di Damasco, o di Ignazio di Loyola dopo la battaglia di Pamplona, con la differenza che Saulo era già uno zelota religioso prima della visione, e Loyola aveva seguito una preparazione prima di fare “il salto”.

C’è un’altra differenza fondamentale: Herzl, l’ossessionato, il visionario, il fanatico, mantenne per nove anni di frustrazioni e di fatiche schiaccianti il suo spirito arguto e il suo fascino mondano. Era un tipo sofisticato travolto da fantasie irrefrenabili. Quando queste diventavano del tutto ingestibili, le affidava ai suoi diari, accanto a resoconti delle sue attività, lettere ai “grandi” e vivide descrizioni classiche degli uomini con cui doveva trattare: l’Imperatore tedesco, il Sultano turco, il Granduca di Baden, eccentrici, truffatori, avventurieri, magnati, gente semplice, rabbini, cardinali e, naturalmente, altri sionisti — quelli obbedienti e quelli recalcitranti, i devoti e gli opportunisti, i pratici e i visionari.

Sapeva che sarebbe stato considerato un pazzo, nel senso tecnico del termine. Lanciava le sue idee da Parigi, la città in cui, come dice Balzac, le grandi idee perivano, uccise da una battuta di spirito. Riusciva persino a sorridere di sé mentre annotava freneticamente appunti sulla costituzione, sull’economia, sui costumi e sulla bandiera dello stato futuro.

Ma era mortalmente serio. **_"Credo"_**, scrisse molto presto nella sua carriera di agonia, **_"che lo Stato ebraico sia una necessità mondiale — ed è per questo che verrà alla luce."_** E due anni dopo, dopo il primo Congresso Sionista (Basilea, 1897):

> *"Se dovessi riassumere il Congresso in una parola — che mi guarderò bene dal pronunciare pubblicamente — sarebbe questa: a Basilea ho fondato lo Stato ebraico. Se lo dicessi ad alta voce oggi, verrei accolto da una risata generale. Forse tra cinque anni, e **sicuramente tra cinquanta**, tutti lo sapranno."*

La creazione dello Stato ebraico fu sancita dalle Nazioni Unite nel **1947**.

Come si sarebbe sviluppata la storia ebraica senza un Theodor Herzl è una delle domande che probabilmente verranno discusse fino a quando l’umanità non avrà raggiunto una fase post-storica. Herzl, come abbiamo appena visto, non si considerava indispensabile; lo Stato ebraico era una necessità mondiale, e quindi doveva esistere. Questo rende ancora più commovente e mistica la sua sottomissione a un impegno che lo strappò da una promettente carriera letteraria per gettarlo in fatiche che lo avrebbero ucciso, in nove anni, a 44 anni. Tuttavia, proprio questo potrebbe essere stato, ai suoi occhi, parte della "necessità mondiale".

**Proibì la pubblicazione dei suoi diari** fino a venticinque anni dopo la sua morte. Ora, per la prima volta, appaiono nella loro forma completa in inglese, eccellentemente tradotti e curati.

![Theodor Herzl](theodor-herzl.jpeg)

# I diari di Herzl

Se siete arrivati fin qui, con ogni probabilità condividerete l'idea che questi diari rappresentino una parte fondamentale - e spesso trascurata - della storia reale del sionismo. Reperirli non è semplice, e affrontarne la lettura lo è ancora meno: si tratta infatti di cinque volumi per un totale di oltre **6.000 pagine** dense di riflessioni, strategie e testimonianze dirette.

A parte [qualche raccolta](https://amzn.to/3H18CVG) di "pagine scelte", alle nostre latitudini sono pressoché **introvabili**; mentre oltreoceano c'è chi vende [la serie completa](https://www.amazon.com/dp/B0007HH6V2) a prezzi proibitivi, nonostante di recente sia stata ripubblicata in [una nuova, pregiata edizione](https://www.jns.org/theodor-herzl-diaries-republished-in-ambitious-new-undertaking/).

Nel momento in cui scrivo queste righe è però possibile cogliere l'opportunità offertaci gratuitamente dall'*Internet Archive* per scaricare [la scansione completa dei cinque volumi](https://archive.org/details/TheCompleteDiariesOfTheodorHerzl_201606/TheCompleteDiariesOfTheodorHerzlEngVolume1_OCR/) che compongono l'opera. Se me lo permettete, vi consiglio di scegliere l'edizione **PDF** che, sebbene sia molto più pesante degli ePub (2 GB contro solo 70 MB!), è priva degli infiniti errori prodotti dal sistema di scansione OCR che questi ultimi invece presentano.

E semmai doveste trovare il coraggio di sfogliarli, allora vi invito a [[contatti|segnalarmi]] i passaggi più significativi. Nel frattempo, comincio io.

## L'incontro con Pio X

C'è un incontro raccontato da Herzl nei suoi diari che trovate alle pagine 1601-1605 del [quarto volume](https://archive.org/details/TheCompleteDiariesOfTheodorHerzl_201606/TheCompleteDiariesOfTheodorHerzlEngVolume4_OCR/page/n169/mode/2up) e che vale la pena scoprire. È quello avvenuto il 26 gennaio 1904 in Vaticano, quando il nostro Theodor Herzl ebbe udienza con papa Pio X.

L'obiettivo era **ottenere il sostegno del pontefice** per la creazione di uno Stato ebraico in Palestina. In quel periodo [si trovava in Italia](https://www.shalom.it/italia/il-meis-racconta-il-viaggio-di-theodor-herzl-in-italia-b1092621/) per incontrare il re Vittorio Emanuele III nell'intento di ottenere i medesimi fini.

L'incontro con Pio X **non andò a finire bene**. Di seguito vi riporto la traduzione del suo [resoconto](https://ccjr.us/dialogika-resources/primary-texts-from-the-history-of-the-relationship/herzl1904), ma prima di affrontarne la lettura permettetemi di fare questa precisazione: Il "Lippay" a cui Herzl fa riferimento è il conte Berthold Dominik Lippay, un ritrattista del papa austriaco che Herzl aveva incontrato a Venezia e che aveva combinato l'udienza con il papa.

![Dai diari di Herzl, Volume 4, pagina 1601](herzl-diari-vol-4-pag-1601.jpeg)

### Volume 4, pagine 1601-1605

Ieri ero con il Papa. Il percorso mi era già noto visto che avevo incontrato Lippay più volte. Ho passato i lacchè svizzeri, che sembravano chierici, e religiosi che sembravano lacchè, i funzionari papali e i ciambellani.

Sono arrivato dieci minuti prima del tempo e non ho nemmeno avuto bisogno di aspettare. Sono stato condotto dal papa attraverso numerose piccole sale di ricevimento.

![Dai diari di Herzl, Volume 4, pagina 1602-1603](herzl-diari-vol-4-pag-1602-1603.jpeg)

Mi ha ricevuto in piedi e mi ha teso la mano, che io non ho baciato. Lippay mi aveva detto che dovevo farlo, ma non l’ho fatto. Credo di essere incorso nel suo dispiacere per questo, poiché tutti coloro che lo incontrano si inginocchiano e quanto meno gli baciano la mano.

Questo baciamano mi aveva causato un sacco di preoccupazione. Sono stato molto contento quando l’ho finalmente superato.

Si è seduto su una poltrona, un trono per le occasioni minori. Poi mi ha invitato a sedermi accanto a lui e mi ha sorriso come in attesa amichevole.

Ho iniziato: “Ringrazio Vostra Santità per il favore di m’aver accordato quest’udienza” {in italiano nel testo originale}.

“È un piacere”, ha detto con disapprovazione gentile.

Mi sono scusato per il mio italiano miserabile, ma ha detto: “No, parla molto bene, signor commendatore”. Poiché avevo indossato per la prima volta, su consiglio di Lippay, il mio nastro Mejidiyye {onorificenza militare e cavalleresca dell’Impero Ottomano}, di conseguenza il papa si rivolgeva a me sempre come commendatore.

Lui è un buon parroco di paese, grezzo, per il quale il cristianesimo è rimasto una cosa viva anche in Vaticano.

Gli ho presentato brevemente la mia richiesta. Egli, tuttavia, forse infastidito dal mio rifiuto di baciargli la mano, ha risposto in tono severo e risoluto: “Noi non possiamo favorire questo movimento. Non potremo impedire agli ebrei di andare a Gerusalemme, ma non possiamo mai favorirlo. La terra di Gerusalemme se non era sempre santa, è stata santificata per la vita di Jesu Cristo (lui non pronuncia Gesù, ma Jesu, al modo veneziano). Io come capo della chiesa non posso dirle altra cosa. Gli ebrei non hanno riconosciuto nostro Signore, perciò non possiamo riconoscere il popolo ebreo”.

Quindi il conflitto tra Roma, rappresentata da lui, e Gerusalemme, rappresentata da me, è stato aperto ancora una volta.

All’inizio, per essere sicuro, ho cercato di essere conciliante. Ho recitato il mio piccolo pezzo sull’extra-territorialità, _res sacrae extra commercium_ {i luoghi santi tolti agli affari}. Ma non ha fatto una grande impressione. Gerusalemme, ha detto, non deve finire nelle mani degli ebrei.

“E il suo stato attuale, Santo Padre?”

“Lo so, non è piacevole vedere i turchi in possesso dei nostri luoghi santi. Dobbiamo semplicemente fare i conti con questo. Ma sostenere gli ebrei nell’acquisizione dei Luoghi Santi, quello non possiamo farlo”.

Ho detto che il nostro punto di partenza era stato solo la sofferenza degli ebrei e che volevamo evitare i problemi religiosi.

“Sì, ma noi, e io come il capo della Chiesa, non possiamo fare questo. Ci sono due possibilità. O gli ebrei si aggrappano alla loro fede e continuano ad attendere il Messia che, per noi, è già apparso. In questo caso essi non faranno che negare la divinità di Gesù e noi non li possiamo aiutare. Oppure vanno lì senza alcuna religione, e allora potremo essere ancora meno favorevoli a loro. La religione ebraica è il fondamento della nostra; ma è stata sostituita dagli insegnamenti di Cristo, e non possiamo concederle alcuna ulteriore validità. Gli ebrei, che avrebbero dovuto essere i primi a riconoscere Gesù Cristo, non l’hanno fatto fino ad ora”.

Avevo sulla punta della lingua: “Questo è ciò che accade in ogni famiglia. Nessuno crede nei propri parenti”. Ma ho detto invece: “Terrore e persecuzione potrebbero non essere stati i mezzi giusti per aprire gli occhi agli ebrei”.

Ma ha replicato, e questa volta è stato magnifico nella sua semplicità:

![Dai diari di Herzl, Volume 4, pagina 1604-1605](herzl-diari-vol-4-pag-1604-1605.jpeg)

“Il nostro Signore è venuto senza potere. Era povero. È venuto in pace. Non ha perseguitato nessuno. È stato perseguitato. È stato abbandonato anche dai suoi apostoli. Solo più tardi è cresciuto in statura. Ci sono voluti tre secoli alla Chiesa per evolvere. Gli ebrei hanno avuto quindi il tempo di riconoscere la sua divinità, senza alcuna pressione. Ma non l’hanno fatto fino ad oggi”.

“Ma, Santo Padre, gli ebrei sono in difficoltà terribili. Non so se Vostra Santità è informato della piena portata di questa triste situazione. Abbiamo bisogno di una terra per queste persone perseguitate”.

“Deve per forza essere Gerusalemme?”.

“Non stiamo chiedendo Gerusalemme, ma la Palestina, solo la terra laica”.

“Non possiamo essere a favore di ciò”.

“La Vostra Santità conosce la situazione degli ebrei?”

“Sì, fin dai miei giorni a Mantova. Lì vivono degli ebrei e sono sempre stato in buoni rapporti con gli ebrei. Solo l’altra sera due ebrei sono venuti qui a trovarmi. Dopo tutto, ci sono altri legami diversi da quelli della religione: cortesia e filantropia. Questi non li neghiamo agli ebrei. In effetti, preghiamo anche per loro: che le loro menti siano illuminate. Oggi stesso la Chiesa celebra la festa di un non credente che, sulla via di Damasco, si convertì miracolosamente alla fede vera. E così, se andate in Palestina e sistemate lì la vostra gente, dovremo avere chiese e sacerdoti pronti a battezzare tutti voi”.

Il Conte Lippay si era fatto annunciare egli stesso. Il Papa gli ha permesso di entrare. Il conte si è inginocchiato, gli ha baciato la mano, poi si è unito alla conversazione raccontando del nostro incontro “miracoloso” alla Bauer’s Beer Hall di Venezia. Il miracolo era che aveva inizialmente previsto di passare la notte a Padova. Visto che è successo, avevo espresso il desiderio di poter baciare il piede del Santo Padre.

A questo punto il papa si è scurito in volto, perché non gli avevo nemmeno baciato la mano. Lippay ha continuato a dire che avevo espresso apprezzamento sulle nobili qualità di Gesù Cristo. Il papa ascoltava, a volte prendeva un pizzico di tabacco, e starnutiva in un grande fazzoletto di cotone rosso. In realtà, questi tocchi contadini sono ciò che mi piace di più di lui e ciò che motiva il mio rispetto.

In questo modo Lippay voleva spiegare perché mi aveva presentato, forse per scusarsi. Ma il papa ha detto: “Al contrario, sono contento che mi hai portato il signor commendatore”.

Per quanto riguarda il vero e proprio problema, ha ripetuto quello che mi aveva detto: “_Non possumus_ {Non possiamo}!”.

Fino al momento del congedo Lippay ha passato del tempo in ginocchio davanti a lui e non sembrava averne abbastanza di baciargli la mano. Quindi mi sono reso conto che il papa gradiva questo genere di cose. Ma anche nel congedo tutto quello che ho fatto è dargli una calda stretta di mano e un inchino.

Durata dell’udienza: circa venticinque minuti.

Nelle stanze di Raffaello, dove ho trascorso l’ora successiva, ho visto la foto di un imperatore in ginocchio per permettere al papa seduto di mettergli la corona in testa. Questo è il modo in cui Roma lo vuole.

![Theodor Herzl, Basilea, una fotografia autografata](theodor-herzl-basilea.jpg)

# Il "dopo" Herzl

Herzl morì pochi mesi dopo quell'incontro (a Edlach, in Austria, il 3 luglio del 1904) a causa di una polmonite quasi sicuramente causata dal quegli ultimi "nove anni di frustrazioni e di fatiche schiaccianti" di cui parla il New York Times.

A tal proposito vi segnalo un altro interessante saggio sull'argomento intitolato "[Le relazioni tra Israele e Vaticano. 1904-2005. Questioni teologiche e politiche](https://amzn.to/4kSfoec)" in cui l'autore *Nathan Ben Horin* "analizza nel dettaglio il complesso sistema di rapporti tra il Vaticano e l’ebraismo prima, e il sionismo e lo Stato di Israele poi", a partire proprio da quel deludente incontro.

Permettetemi infine di appuntarmi queste tre cose:

1. dagli anni '50 la tomba di Herzl si trova a Gerusalemme su una collina poi chiamata **Monte Herzl** in suo onore.
2. Ad oggi **papa Francesco** è stato l'unico pontefice a recarvisi in visita (in occasione del suo ultimo viaggio in Israele, il 26 maggio 2014 ([video](https://www.youtube.com/watch?v=7J35VkBl1lA))).
3. Al leader sionista è dedicato anche l'**Herzl Day**: cade il decimo giorno del mese ebraico di Iyar, e dal 2004 in Israele è la festa nazionale con cui se ne commemorano la vita e il pensiero.

---

# Sul sionismo, un approfondimento

Vi segnalo anche un approfondimento sul sionismo pubblicato alle colonne 713-716 dell'undicesimo volume dell'Enciclopedia Cattolica in cui mi sono imbattuto partendo da quella dichiarazione sul Congresso di Basilea riportata dal NYT.

[Il singolo volume](https://www.ibs.it/enciclopedia-cattolica-vol-11-xi-libri-vintage-vari/e/2564792023374) si può trovare online intorno ai 35 euro mentre [l'opera completa](https://amzn.to/3UA0qPb) (che si compone di 12 volumi) sta sui 370 €, ma trattandosi di libri pubblicati nella prima metà degli anni '50 (e mai rimandati in stampa) sono edizioni che potete ovviamente trovare soltanto nel mercato dell'usato.

Per fortuna anche in questo caso l'*Internet Archive* offre la scansione integrale ([qui](https://archive.org/details/enciclopedia-cattolica-vol.-11/page/n433/mode/2up)) del volume in oggetto. Ovviamente puntate sempre al **PDF** (ahimè, altri 4 GB di spazio occupati) per i sopracitati problemi di conversione del sistema OCR.

Di nuovo, ciò che è contenuto {nelle graffe} l'ho aggiunto io, così come ho usato il **grassetto** per evidenziare le parti salienti.

### Volume 11, colonne 713-716

![Dall'Enciclopedia Cattolica, Volume 11, colonne 713-714](enciclopedia-cattolica-vol-11-colonne-713-714.jpg)

«_Sionismo_» - movimento politico destinato a procurare ai Giudei (per brevità = ordinariamente coloro che seguono il «_Talmud_», _ndR_) uno Stato nazionale, indipendente e riconosciuto. Si affermò al «_Congresso Sionista di Basilea_» (1897) nel quale Teodoro Herzl fece trionfare le idee esposte nel suo libro programmatico «_Judenstaat_» (1896). Già prima, le aspirazioni millenarie del popolo d’Israele a riavere la sua patria erano concretate, specialmente **nell’Europa Orientale**, in movimenti che promuovevano la cultura ebraica, la rinascita dell’ebraico come lingua nazionale e la colonizzazione della Palestina; ma tali piccoli tentativi non organizzati erano spesso utopistici.

Nel 1881 invece, sotto lo stimolo dei più sanguinosi «_pogrom_» (Russia meridionale), i movimenti si intensificarono e divennero più concreti. Gruppi di «_Amanti di Sion_» si costituirono in molte città per raccogliere mezzi e reclutare uomini per la colonizzazione della Palestina, dove furono fondate **nel 1882 le prime colonie**: è la fase della «_Colonizzazione sporadica_». (…)

Dopo un’intensa propaganda in tutto il mondo per infondere l’«_ideale sionista_» nelle masse, organizzare i futuri coloni, creare i principali strumenti per la ricostruzione, **guadagnare le maggiori Potenze alla causa sionista**, (Herzl) riunì a Basilea, il 29 agosto 1897, il primo «_Congresso Sionista_», cui parteciparono più di 200 delegati di ogni parte del mondo. Si fissò qui il «_Programma di Basilea_», fu fondata l’«_Organizzazione sionista mondiale_», con l’autorità suprema di un Congresso. (…)

![Dall'Enciclopedia Cattolica, Volume 11, colonne 715-716](enciclopedia-cattolica-vol-11-colonne-715-716.jpg)

Alla chiusura di questo Congresso, Herzl poté scrivere nel suo «_Diario privato_»: «A Basilea ho fondato lo Stato giudaico. Se oggi dicessi questo ad alta voce, mi risponderebbero scoppi di risa dappertutto. Di qui a 5 anni forse, in ogni caso di qui a 50 anni, ciascuno comprenderà». Allo scadere esatto dei 50 anni, nascerà lo «_Stato d’Israele_» e, l’anno seguente, la salma di Herzl entrerà in Palestina tra la venerazione del neonato «_Stato d’Israele_», che lo acclamerà «_Padre della Patria_».

Dopo il «_Congresso di Basilea_» si concentrarono nel movimento sionista tutti i movimenti similari, **numerose organizzazioni e federazioni vennero fondate dappertutto**. Herzl incontrò non poche difficoltà, anche presso i ricchi congeneri da cui sollecitava i mezzi finanziari, tanto che, vista la quasi impossibilità di ottenere la Palestina, dopo altri progetti, accettò la proposta del ministro delle Colonie inglesi Chamberlain che (gli) offriva l’Uganda. (…) Herzl morì nel 1904 (…) e nel 1907 il VII° Congresso propugnò, per iniziativa di Haim Weizmann, futuro primo «_Presidente dello Stato d’Israele_», il «_Sionismo sintetico_», che al programma politico di Herzl univa l’immediata colonizzazione pratica.

Con fondi messi a disposizione da ricchi finanzieri, come, per esempio, il barone **Edmondo Rotschild**, mediante collette annuali organizzate in tutto il mondo, si iniziò l’acquisto dei terreni in Palestina e la fondazione di «_Colonie_» nelle zone più fertili e strategicamente più importanti, in previsione dell’inevitabile reazione degli Arabi. **Ondate successive di emigrati si riversarono in Palestina**. (…) Dapprima l’immigrazione colonizzatrice fu disordinata e spesso diede scarsi risultati; nessun piano organizzato regolava l’immigrazione, nulla era preparato per accogliere i nuovi venuti che, per entrare, dovevano evadere una legge proibitiva della Turchia (1883) padrona della Palestina.

**La prima guerra mondiale** - (Enver, Talat e Cemal fuggono in Germania; l’Impero Ottomano perde la guerra; il popolo degli Armeni viene trucidato; la Turchia è _di fatto_ smembrata, _ndR_) - segnò un decisivo progresso per il «_Sionismo organizzato_» e, il 2 novembre 1917, il ministro inglese degli Esteri Lord Balfour dichiarava in **una lettera** a Lionel Rotschild, presidente della «_Federazione sionista inglese_»: «Il Governo di sua Maestà vede con favore lo stabilirsi in Palestina di un “_Focolare nazionale_” (_National Home_) per il popolo giudaico e porrà in atto i suoi migliori sforzi per facilitare l’esecuzione di questo disegno».

Questa famosa «_Dichiarazione Balfour_» fu poi incorporata dalla «_Società delle Nazioni_» nel testo del «_Mandato sulla Palestina_» affidato alla Gran Bretagna (aprile 1922). Il l popolo giudaico, forte del diritto riconosciutogli, **iniziò una «_conquista invisibile_» della Palestina, con successive immigrazioni** sostenute da vari Comitati e dirette da un’organizzazione centrale, la «_Jewish Agency_», con le sue due branche: il «_Corno della risurrezione di Israele_» che provvedeva i terreni; e il «_Corno della fondazione_» che li distribuiva fra i coloni organizzati in forma di grandi Cooperative (…) molto somiglianti ai «_kolkoz_» sovietici.

Così, **nel ventennio** intercorso tra le due guerre mondiali, si ebbero le tre più importanti migrazioni delle cinque che conta tutto il «_Movimento Sionista_» dal 1882. Si frapposero difficoltà nel campo internazionale, ed in Palestina ripetute ostilità con gli Arabi, ma l’opera fu proseguita con tenacia. Venne acquistata a poco a poco la maggior parte dei terreni produttivi della Palestina.

**{Ricapitolando: il «Sionismo» è quel movimento politico destinato a procurare ai Giudei uno Stato nazionale, indipendente e riconosciuto. Padre del «Sionismo» fu Teodoro Herzl, e suo maggiore finanziatore fu il barone Edmondo Rotschild. La prima guerra mondiale, con l'architettata caduta dell'Impero Ottomano, segnò un decisivo progresso per il «Sionismo organizzato». Determinante per la «Questione Sionista» fu la lettera del ministro degli Esteri inglese Lord Balfour a Lionel Rotschild: la nota «Dichiarazione Balfour». Proseguiamo}**

Nel 1943 - il primo al «_Congresso Sionista_» data 1897 (Basilea) - la popolazione Giudaica della Palestina raggiungeva la soglia dei 539.000 individui, il 31,5% della popolazione totale e le proprietà della «_Jewish Agency_» - di cui si è già detto - ammontavano a 1.300 kmq., cioè il 17% del territorio. Per favorire maggiormente lo spirito nazionalista fu abbandonato lo _jiddiš_, definito «_gergo da rigattieri_», e **si adottò come lingua nazionale l’ebraico classico della Bibbia**. (…)

Davanti alle realizzazioni del «_Sionismo_», gli Arabi **palestinesi incominciarono a rendersi conto** che un (non riconosciuto) «_Stato ebraico_» non solo si andava formando, ma esisteva già sul loro territorio e che un poco alla volta ne sarebbero rimasti sopraffatti. Così **incominciò la lotta** tra i due gruppi, condotta con atti di terrorismo, di sabotaggio ed assassinii, cui i Giudei contrapposero un potente esercito clandestino, detto _Haghānāh_, (…) mentre l’Inghilterra oscillava abilmente tra una fazione e l’altra, pur simpatizzando - (almeno nelle apparenze) - per gli Arabi.

**La seconda guerra mondiale** (1939-45) segnò una pausa nella lotta, ma questa riprese più violenta alla fine del conflitto, dato che nel 1948 doveva scadere il «_Mandato britannico_». Si moltiplicarono i tentativi di conciliazione, si propose di prolungare il «_Mandato britannico_», permettendo l’immigrazione di 100.000 Giudei una volta per sempre, ma la proposta fallì per furore di popolo; così pure fallì la «_Proposta Morrison_» per uno Stato indipendente ripartito in due province. Comunque, l’Inghilterra annunciò che, appena scaduto il «_Mandato_», avrebbe abbandonato la Palestina nelle mani delle **Nazioni Unite**.

L’O.N.U. (31 agosto 1947) adottò il «_Piano di spartizione in due Stati separati della Palestina_», ma l’indomani ebbe inizio la lotta aperta in Gerusalemme tra Giudei ed Arabi e, il 15 maggio 1948, la guerra ufficiale contro la «_Lega Araba_» (Siria, Libano, Iraq, Transgiordania, Egitto ed Arabia) solidale con gli Arabi palestinesi. Il breve conflitto fu caratterizzato da accanimento e crudeltà, massacri e rappresaglie, da ambo le parti.

L’O.N.U. impose tre tregue, che non furono rispettate, anzi, lo stesso inviato dell’O.N.U. per la tregua, lo svedese conte Bernadotte, fu assassinato il 6 settembre 1948 da un gruppo di terroristi Giudei. Finalmente l’O.N.U. ingiunse ai belligeranti di concludere l’armistizio (16 novembre 1948), che in realtà «_Israele_» fece separatamente - con i vari Stati della «_Lega Araba_» - nella successiva primavera. «_Israele_» si trovava padrone di più di due terzi del territorio.

L’**11 maggio 1949**, l’O.N.U. ammise nel suo seno lo «_Stato d’Israele_».

Avendo ormai raggiunto lo scopo, dovrebbe dirsi finito il «_Sionismo_» nel senso originario della parola (= Movimento politico fortemente identitario e nazionalista con il fine di occupare - con ogni mezzo e stratagemma - la Palestina), ma **resta ancora la questione di Gerusalemme**, tuttora divisa tra i due contendenti (…). «_Israele_» esige Gerusalemme per capitale, gli Arabi non cedono; l’O.N.U. ha proposto l’internazionalizzazione della città ma la proposta non è stata finora eseguita (l’autore scrive negli anni ’50).

Il Papa Pio XII, preoccupato per la sorte dei Luoghi Santi, ha ripetutamente esortato le Nazioni ad attenersi alla soluzione di internazionalizzare Gerusalemme, essendo Città Sacra per un miliardo di uomini [all’epoca il Cattolicesimo era ancora molto diffuso]. Egli ha enunciato chiaramente la sua ansietà per la sorte dei Luoghi Santi in tre Lettere encicliche, del 1° maggio 1948 [«_Auspicia Quaedam_»: lamenta le barbarie contro la _Cristianità_], del 24 ottobre 1948 [«_In Multiplicibus Curis_»: chiede il libero accesso ai Luoghi Sacri], del 15 aprile 1949 [«_Redemptoris Nostri Cruciatus_»: lamenta la distruzione di pacifiche dimore di comunità religiose], e nella Esortazione dell’8 novembre 1949 [«_Sollemnibus Documentis_» = chiede per la Palestina il trionfo della vera libertà e della giustizia].

Sebbene Giudei ed Arabi ripetutamente abbiano assicurato di voler rispettare i venerandi (= cattolici) Santuari, le profanazioni, distruzioni e minacce, cui furono soggetti, mostrano quanto siano fondate le preoccupazioni del Papa. [Cfr. «_Enciclopedia cattolica_», Volume XI, Colonne 713-716, Vaticano, _Imprimatur_ 1° agosto 1953].

---

Anche qui, vorrei appuntarmi un piccolo dato:

**Anno 2025**: da ottant'anni la Palestina non conosce tregua e la pacifica comunità cristiana è ormai ridotta a circa l'1% (50.000 persone). Prima del 1946 era circa il 10% (145.000) della popolazione dell'epoca.

# Una tesina

Allego infine a questa pagina una tesina datata 2013 in cui mi sono imbattuto per caso. È stata scritta da uno studente dell'università di Trieste e si intitola "[Protagonisti e correnti del sionismo italiano fra Otto e Novecento](https://www.openstarts.units.it/server/api/core/bitstreams/9df2d431-cc8b-48cf-b493-e3f5af7079c6/content)".

Ammetto di non averla ancora letta ma ho pensato di metterla da parte perché spulciandola rapidamente ho trovato diversi riferimenti interessanti tra cui l'incontro con papa Pio X a pagina 230, mentre a partire dalla pagina 49 è raccontata la storia de "**L'Idea Sionista**", il primo periodico ebraico in lingua italiana fondato proprio durante gli ultimi anni di vita di Herzl. Anche qui, se notate qualcosa che merita di essere condiviso, [[contatti|fate un fischio]].