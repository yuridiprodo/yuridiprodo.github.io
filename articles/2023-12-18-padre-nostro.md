# Sul Padre Nostro

### e il nuovo "non abbandonarci alla tentazione" che proprio non digerisco

![Rappresentazione dell'immagine della Divina Misericordia - realizzata da Eugeniusz Marcin Kazimirowski nel 1934 su richiesta di Maria Faustyna Kowalska](divina-misericordia.jpg)

Se ne parla dal 22 Novembre 2020, cioè da quando **Papa Francesco ha cambiato la traduzione del Padre Nostro** sostituendo il «[non indurci in tentazione](https://www.liturgia.it/content/pater/pater_noster.htm)» con «[non abbandonarci alla tentazione](https://www.lastampa.it/topnews/tempi-moderni/2020/11/22/news/e-non-abbandonarci-alla-tentazione-cosi-papa-francesco-rivede-il-padre-nostro-1.39570366/)».

Nel corso degli anni ho letto decine e decine di analisi, teologiche e non, pro e contro la nuova traduzione. Io sono tra questi ultimi, e la mia insistenza nel **pregarlo alla vecchia maniera** è rafforzata anche dai continui "errori di traduzione" che periodicamente [segnala](https://investigatorebiblico.wordpress.com/category/traduzioni-errate-cei-2008/) il buon *Investigatore Biblico*.

Ora, per quanto mi risulta, sulla nuova traduzione del Padre Nostro nessuno ha ancora citato quello che secondo me è un passaggio della Bibbia **fondamentale** per giustificare la mia testardaggine.

> *Allora Gesù fu condotto dallo Spirito nel deserto per esser tentato dal diavolo. (Mt 4,1)*

È lo Spirito che porta Gesù nel deserto per far sì che il diavolo lo tenti. Più chiaro di così!

Perché dunque dovrebbe essere assurdo pensare che Dio possa indurci in tentazione? Non è nient'altro che una prova come un'altra.

Semplicemente, se con la preghiera chiediamo di non farlo, è proprio perché **riconosciamo** di non essere forti come Gesù, né santi come ad esempio il re Davide, che (come ci ricorda il Salmo 26) chiede proprio a Dio di metterlo alla prova! Ma lui era un re, un guerriero: tanto di cappello!

Sento quindi che la vecchia traduzione sia **il modo giusto** per ricordarci della nostra natura umana e peccatrice, e di quanto siamo piccoli in confronto al Signore: a differenza di quanto ci vogliono far pregare, **Lui non ci abbandonerà mai**. Anche solo pensarlo per me è già un peccato, perché vuol dire che non ci abbiamo ancora capito niente. **Figuriamoci pregarlo**.

---

> *Pater noster qui es in caelis,*
> *sanctificétur nomen tuum,*
> *advéniat regnum tuum,*
> *fiat volúntas tua*
> *sicut in caelo et in terra.*
> *Panem nostrum [supersubstantiálem](https://amzn.to/3OyPPB5) da nobis hódie;*
> *et dimítte nobis débita nostra,*
> *sicut et nos dimíttimus debitóribus nostris;*
> *et ne nos indúcas in tentatiónem*
> *sed líbera nos a malo. Amen*

---

### Aggiornamento, 28 Novembre 2024

Aggiorno questo articolo per aggiungere alcuni passi tratti dal libro [Gesù di Nazareth: dal Battesimo alla Trasfigurazione](https://amzn.to/3B5jKhl) di Benedetto XVI che avvalorano questa tesi.

Ritengo anzi probabile che il rimando biblico dal quale era scaturito questo articolo venisse inconsciamente proprio da una precedente lettura di questo testo: lo stesso Ratzinger infatti lo citava proprio per dare la sua spiegazione al «non ci indurre in tentazione» del Padre Nostro (la trovate a partire dalla pagina 192 dell'edizione *BUR Saggi*).

Le parole del Santo Padre sono inequivocabili. Leggete voi stessi:

> Con essa diciamo a Dio: «So che **ho bisogno di prove affinché la mia natura si purifichi**. Se tu decidi di sottopormi a queste prove, se – come nel caso di Giobbe – dai un po' di mano libera al Maligno, allora **pensa, per favore, alla misura limitata delle mie forze**. Non credermi troppo capace. Non tracciare ampi i confini entro i quali posso essere tentato, e siimi vicino con la tua mano protettrice quando la prova diventa troppo ardua per me». (Pagina 195)

  > In questo senso **san Cipriano** ha interpretato la domanda. Dice: quando chiediamo «e non c’indurre in tentazione», esprimiamo la consapevolezza «che **il nemico non può fare niente contro di noi se prima non gli è stato permesso da Dio**; così che ogni nostro timore e devozione e culto si rivolgano a Dio, dal momento che nelle nostre tentazioni niente è lecito al Maligno, se non gliene vien data di là la facoltà». (Pagine 195-196)
  
  > Nella preghiera che esprimiamo con la sesta domanda del *Padre nostro* deve così essere racchiusa, da un lato, la disponibilità a prendere su di noi il peso della prova commisurata alle nostre forze; dall’altro, appunto, la domanda che Dio non ci addossi più di quanto siamo in grado di sopportare; che non ci lasci cadere dalle sue mani. Pronunciamo questa richiesta nella fiduciosa certezza per la quale **san Paolo** ci ha donato le parole: «Dio è fedele e non permetterà che siate tentati oltre le vostre forze, ma **con la tentazione vi darà anche la via d’uscita e la forza per sopportarla**». (Pagine 196-197)
  
  ---
  
### Aggiornamento, 23 Febbraio 2025

Allego una interessante analisi del blog [itresentieri](https://itresentieri.it/perche-la-correzione-del-padre-nostro-non-va-bene-anzi-e-pure-luterana/): «In realtà in aramaico “indurre” ha un valore permissivo, per cui il significato è "non permettere che noi cadiamo nella tentazione". La sapienza infinita di Dio, infatti, permette le tentazioni perché noi con queste possiamo purificarci e da queste possiamo meritare, sempre che le superiamo e non cadiamo».

---

### Aggiornamento, 28 Maggio 2025

Sul "non ci indurre in tentazione" trovo opportuno riportare anche la spiegazione che ne dà il [Catechismo della Chiesa Cattolica](https://www.vatican.va/archive/catechism_it/p4s2a3_it.htm) nei punti 2846-2849:

**VI. « Non ci indurre in tentazione »**

**2846** Questa domanda va alla radice della precedente, perché i nostri peccati sono frutto del consenso alla tentazione. Noi chiediamo al Padre nostro di non « indurci » in essa. Tradurre con una sola parola il termine greco è difficile: significa « non permettere di entrare in », « non lasciarci soccombere alla tentazione ». « Dio non può essere tentato dal male e non tenta nessuno al male » (_Gc_ 1,13); al contrario, vuole liberarcene. **Noi gli chiediamo di non lasciarci prendere la strada che conduce al peccato**. Siamo impegnati nella lotta « tra la carne e lo Spirito ». Questa domanda implora lo Spirito di discernimento e di fortezza.

**2847** Lo Spirito Santo ci porta a _discernere_ tra la prova, necessaria alla crescita dell'uomo interiore in vista di una « virtù provata », e la tentazione, che conduce al peccato e alla morte. Dobbiamo anche distinguere tra « essere tentati » e « consentire » alla tentazione. Infine, il discernimento smaschera la menzogna della tentazione: apparentemente il suo oggetto è « buono, gradito agli occhi e desiderabile » (_Gn_ 3,6), mentre, in realtà, il suo frutto è la morte.

> « Dio non vuole costringere al bene: **vuole persone libere** [...]. **La tentazione ha una sua utilità**. Tutti, all'infuori di Dio, ignorano ciò che l'anima nostra ha ricevuto da Dio; lo ignoriamo perfino noi. Ma la tentazione lo svela, per insegnarci a conoscere noi stessi e, in tal modo, a scoprire ai nostri occhi la nostra miseria e per obbligarci a rendere grazie per i beni che la tentazione ci ha messo in grado di riconoscere ».

**2848** « Non entrare nella tentazione » implica una _decisione del cuore_: « Là dov'è il tuo tesoro, sarà anche il tuo cuore. [...] Nessuno può servire a due padroni » (_Mt_ 6,21.24). « Se viviamo dello Spirito, camminiamo anche secondo lo Spirito » (_Gal_ 5,25). In questo « consenso » allo Spirito Santo il Padre ci dà la forza. « Nessuna tentazione vi ha finora sorpresi se non umana; infatti Dio è fedele e non permetterà che siate tentati oltre le vostre forze; ma con la tentazione vi darà anche la via d'uscita e la forza per sopportarla » (_1 Cor_ 10,13).

**2849** Il combattimento e la vittoria sono possibili solo nella preghiera. È per mezzo della sua preghiera che Gesù è vittorioso sul tentatore, fin dall'inizio e nell'ultimo combattimento della sua agonia. Ed è al suo combattimento e alla sua agonia che Cristo ci unisce in questa domanda al Padre nostro. La _vigilanza_ del cuore, in unione alla sua, è richiamata insistentemente. La vigilanza è « custodia del cuore » e Gesù chiede al Padre di custodirci nel suo nome. Lo Spirito Santo opera per suscitare in noi, senza posa, questa vigilanza. Questa domanda acquista tutto il suo significato drammatico in rapporto alla tentazione finale del nostro combattimento quaggiù; implora la _perseveranza finale_. « Ecco, io vengo come un ladro. Beato chi è vigilante » (_Ap_ 16,15).