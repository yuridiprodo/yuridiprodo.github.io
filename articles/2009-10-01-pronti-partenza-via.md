# Urca, siete arrivati in fondo al blog!

Eccovi qua, finalmente giunti all'ultima pagina del blog. Ci siete arrivati piano piano spulciando tutti gli articoli a ritroso? *E li avete letti?* o vi siete fermati soltanto ai titoli? Non è che magari ci siete finiti saltando direttamente dall'Archivio?

Comunque sia, in questo momento state leggendo il secondo paragrafo. Devo avervi incuriosito, altrimenti avreste già chiuso la pagina. Perciò meritate di conoscere il segreto di questo articolo: *non è il primo*, né sarà l'ultimo che pubblicherò in questo spazio virtuale.

Lo sto infatti scrivendo dal mio portatile in una afosa mattinata di agosto. Siamo nel 2021, eppure non sarà questa la data che lo accompagnerà: lo manderò online retrodatando la pubblicazione a ottobre 2009, riportandolo così ai giorni in cui aprivo [il mio primo blog](https://yuridiprodo.blogspot.com/) (grazie Google per il rigoroso promemoria) mentre ne configuravo tutte le parti e poi, come spesso accade per tutte quelle cose di cui non si hanno chiari gli obiettivi, me ne dimenticavo completamente...fino ad oggi.

Ho deciso di prendere ufficialmente le redini di quello spazio e di utilizzarlo per scrivere senza filtri né censure riguardo tutto ciò che più mi appassiona. Vorrei aggiungere "senza peli sulla lingua", ma forse sarebbe più appropriato scrivere "sulle dita". **L'esperimento comunque è durato pochi anni, giusto il tempo di capire che mi stavo davvero divertendo. A quel punto ho fatto il salto, atterrando su GitHub Pages per poter finalmente lavorare in Markdown (un giorno vi spiegherò per bene cosa ho combinato). {Questa breve postilla in grassetto, del resto, la sto aggiungendo il 24 ottobre 2024. Ma tornate pure a leggere cosa dicevo in "quell'afosa mattinata di agosto"}**

In ogni caso eccoci qui, sul mio blog: soltanto voi ed io. Nel mezzo, le storie che deciderò di raccontare.

Come [giornalista per Macitynet](/pages/contatti.html) mi occupo quotidianamente di tecnologia e lì potete trovare un resoconto completo del mio lavoro.

Qui tratterò invece [quei temi](/pages/archivio.html) che mi stanno particolarmente a cuore. Ci sarà spazio anche per la tecnologia, certo, magari per discutere di quegli argomenti che su una rivista non troverebbero mai il giusto spazio perché un po' troppo "scomodi".

Vorrei anche parlare [dei libri che leggo](/pages/libri.html), di quelli che mi lasciano dentro qualcosa di positivo, nella speranza che possano essere di ispirazione anche per voi. Con una certa timidezza mi avventurerò perfino in quegli argomenti che meritano un approfondimento, offrendo il mio modesto punto di vista a chi avrà il coraggio di accoglierlo.

Ma soprattutto vi porterò storie, sogni e speranze, perché a queste nessun essere umano dovrebbe mai rinunciarvi.

Se poi doveste trovare la lettura utile o piacevole, considerate di [supportare il mio lavoro](/pages/help.html).

Ecco fatto, siete davvero giunti alla fine del mio blog. State per completare la lettura di questo post, primo per cronologia ma inesorabilmente ultimo per disposizione.

Se è la vostra prima volta qui, benvenuti! spero che almeno una delle cose che vi troverete scritte vi resti nel cuore. Se invece ci eravate già stati, sono io a portare nel cuore voi: bentornati, e grazie per la fiducia. Viceversa, se state andando via...è un vero peccato, ma non importa, purché siate felici! Ecco, sì, vi saluto, augurandovi *tutta la felicità del mondo!*