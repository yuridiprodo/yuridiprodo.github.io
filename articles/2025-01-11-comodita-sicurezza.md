# Comodità e Sicurezza

### Due parole con cui ci hanno fatto accettare il controllo. Di più, ci hanno reso la schiavitù perfino desiderabile. Una conferma

![Un'immagine dello scanner LiDAR che proietta l'invisibile reticolo per il rilevamento della tridimensionalità (in questo caso) del volto](/img/scansione-volto.jpg)

Dedicato a tutti quelli che *"eh ma l'**iPhone è sicuro**"*; a quelli che *"io senza Apple non potrei vivere, ormai **mi fido solo di lei**"*.

Ebbene, Apple non è diversa da [Amazon](https://www.bloomberg.com/news/articles/2019-04-10/is-anyone-listening-to-you-on-alexa-a-global-team-reviews-audio) o da [Google](https://www.vrt.be/vrtnws/en/2019/07/10/google-employees-are-eavesdropping-even-in-flemish-living-rooms/), che pure spiano gli utenti.

Ah già, preso dal riportare le solite frasi fatte che mi vengono puntualmente propinate **quando si vuol chiudere un discorso scomodo**, stavo quasi dimenticando di spiegare qual è il problema che mi ha spronato a buttare giù queste righe.

Apple spia i suoi clienti.

Con Siri.

Quindi ascolta tutto quel che diciamo quando i suoi dispositivi sono abbastanza vicini da poterci ascoltare.

Adesso fermatevi un attimo e guardatevi intorno: iPhone, Apple Watch, iPad, Macbook, iMac, iPod touch, HomePod, AirPods. Persino il telecomando della Apple TV. Basterebbe un solo microfono, ma tra telefoni, orologi, tablet, computer, altoparlanti Smart, cuffiette e televisori, ne abbiamo intorno a decine. **Continuamente**. I nostri, quelli dei nostri amici, quelli dei passanti.

Che anche Apple ci spia lo scoprì il *Guardian* [nel 2019](https://www.theguardian.com/technology/2019/jul/26/apple-contractors-regularly-hear-confidential-details-on-siri-recordings), quando alcuni operatori di aziende subappaltatrici confermarono di aver *«ascoltato regolarmente informazioni mediche confidenziali, conversazioni legate allo spaccio di droga e registrazioni di coppie durante rapporti sessuali»*.

Il [Grande Fratello di Orwell](/articles/2023-09-14-il-mondo-distopico-di-orwell.html) non è una chimera. Tutt'altro. **È più pervasivo di quanto potessimo immaginare**. E con la scusa della <mark class="has-inline-color" style="background: rgb(238, 252, 0); color: black; font-weight: 700;">comodità</mark> e della <mark class="has-inline-color" style="background: rgb(238, 252, 0); color: black; font-weight: 700;">sicurezza</mark>, non solo lo abbiamo accettato, ma **lo osanniamo**.

Torniamo a noi. Apple ci spia, e lo sappiamo da anni. Sapete poi cosa è successo? l'hanno denunciata, ci mancherebbe. Il fatto è che la questione si è risolta pochi giorni fa, col pagamento di 95 milioni di dollari. **Spicci, per un colosso come Apple** che fattura decine di miliardi ogni anno (94,9 alla chiusura del [quarto trimestre fiscale del 2024](https://www.apple.com/it/newsroom/2024/10/apple-reports-fourth-quarter-results/), tanto per dare un'idea).

I singoli clienti che lo desiderano - ci riferiamo agli statunitensi, perché è da là che è partita la class action - adesso possono chiedere il risarcimento. Pensate: **fino a 20 $** per ciascun dispositivo in loro possesso (massimo 5 a persona) in cui è stato attivato Siri.

Wow.

Ammesso di ottenere il massimo del rimborso (anche perché se succede che lo richiedono tutti, molto probabilmente l'importo erogato sarà di gran lunga inferiore al massimale indicato nei [documenti ufficiali](https://storage.courtlistener.com/recap/gov.uscourts.cand.345934/gov.uscourts.cand.345934.336.2.pdf)) e di poterne richiedere addirittura cinque: **tanto poco vale la nostra privacy?** un centinaio di Euro per dire "ok, mi hai spiato, ti perdono. Grazie per i soldini, troppo gentili, non dovevate scomodarvi"? *Sul serio?*

Non dovremmo piuttosto **pretendere, ad esempio, di poter sganciare le batterie** quando ne abbiamo voglia? Ogni cliente dovrebbe avere il diritto di ripararsela da solo, la batteria. Sostituirla quando si usura, senza dover buttare via tutto. E invece no, non può. È per la sua <mark class="has-inline-color" style="background: rgb(238, 252, 0); color: black; font-weight: 700;">sicurezza</mark>, ovviamente. [La batteria potrebbe esplodere; lui potrebbe farsi male](https://support.apple.com/it-it/guide/iphone/iph301fc905/ios). Ma come ci è venuto in mente?

E così la batteria è sempre lì, ad alimentare il gingillo di Apple. Anche quando pensiamo sia spento. Da qualche anno infatti esiste **l'ennesimo "sistema di <mark class="has-inline-color" style="background: rgb(238, 252, 0); color: black; font-weight: 700;">sicurezza</mark>" che fa credere all'iPhone di essersi scaricato**; e quindi lo spegne, quando arriva allo 0%. In realtà non è arrivato allo 0% e non è realmente spento, perché si tiene da parte un pochino di energia per poterlo continuare a localizzare. Così in caso di furto lo possiamo ritrovare. Geniale, che bello! Se non fosse che così anche Apple-e-le-sue-aziende-subappaltatrici, a questo punto, potrebbero continuare a sapere **dove siamo, cosa diciamo**.

> *«La rete Dov'è, anonima e codificata, include centinaia di milioni di dispositivi Apple e può aiutarti a individuare i tuoi oggetti e dispositivi, anche quando sono offline.»* [Fonte: Apple](https://support.apple.com/it-it/104978)

E anche **cosa vediamo**, non dimentichiamolo. Ogni iPhone degli ultimi quattro o cinque anni ha infatti almeno tre fotocamere di altissima qualità (così possiamo fare belle foto, certo) oltre che l'immancabile scanner LiDAR che spara puntini invisibili in tutte le direzioni ogni qual volta sblocchiamo il telefono col Face ID (per la nostra <mark class="has-inline-color" style="background: rgb(238, 252, 0); color: black; font-weight: 700;">sicurezza</mark> e per renderci la vita <mark class="has-inline-color" style="background: rgb(238, 252, 0); color: black; font-weight: 700;">comoda</mark>, naturalmente) o quando magari desideriamo mappare l'ambiente che ci circonda per farci indicare, attraverso la fotocamera, [quel ristorante che abbiamo appena cercato su Google Maps](https://lens.google/intl/it/).

Nel frattempo però anche Apple-e-le-sue-aziende-subappaltatrici potrebbero vedere ciò che vediamo noi, e magari archiviarne una scansione di superlativa precisione.

> *«Lo scanner LiDAR, che funziona in ambienti chiusi come all’aperto, misura la distanza dagli oggetti circostanti fino a 5 metri eseguendo una lettura a livello di fotone e a velocità nell’ordine dei nanosecondi.»* [Fonte: Apple](https://www.apple.com/it/newsroom/2020/03/apple-unveils-new-ipad-pro-with-lidar-scanner-and-trackpad-support-in-ipados/)

Non solo dovremmo poter togliere la batteria a nostro piacimento, ma dovremmo anche chiedere a gran voce **un bel tappo per tutti questi sensori**. Meglio ancora, una legge che obblighi a chiederci il permesso ogni qual volta finiamo, volente o nolente, nell'inquadratura dei telefoni altrui.

Chissà, magari a quel punto le persone finalmente **smetterebbero di camminare fissando uno schermo**, ignari del fatto che nel frattempo le fotocamere anteriori stanno analizzando l'impatto dei contenuti mostrati sullo schermo in base all'espressione del volto, mentre quelle posteriori invece analizzano minuziosamente tutto quel che gli accade intorno.

Un bel tappo anche per i microfoni, direi. Ancora una volta, una legge che obblighi a **turarli tutti quando ci troviamo in pubblico**. Ma perché Apple-e-le-sue-aziende-subappaltatrici possono ascoltare quel che sto dicendo a mia moglie, mentre siamo in coda alle Poste, solo perché intorno a noi ci sono decine di persone che *"eh ma l'iPhone è sicuro, io senza Apple non potrei vivere, ormai mi fido solo di lei"*?

Questa della class action chiusa coi due spicci è la prova provata che Apple, tanto quanto Google e Amazon, propaganda una comodità e una sicurezza che in realtà sono al servizio **dei suoi, di interessi**. Non certo dei nostri. Per noi, sono solo specchietti per le allodole.