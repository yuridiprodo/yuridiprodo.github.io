# Non conformatevi al mondo, diffidate dallo strapotere della finanza e dei media

### Quando Benedetto XVI ci ammoniva: il mondo virtuale diventa più vero, più forte e non si vede più il mondo reale della creazione di Dio

![Benedetto XVI](/img/benedetto-xvi.jpeg)

C’è un non conformismo del cristiano, che **non si fa conformare**. Questo non vuol dire che noi vogliamo fuggire dal mondo, che a noi non interessa il mondo; al contrario vogliamo trasformare noi stessi e lasciarci trasformare, trasformando così il mondo.

Nel Nuovo Testamento la parola “mondo” ha due significati: da una parte **il “mondo” creato da Dio, amato da Dio, fino al punto di dare se stesso e il suo Figlio per questo mondo**; il mondo è creatura di Dio, Dio lo ama e vuol dare se stesso affinché esso sia realmente creazione e risposta al suo amore.

Ma c’è anche l’altro concetto del “mondo”, kosmos houtos: **il mondo che sta nel male, che sta nel potere del male, che riflette il peccato originale**. Vediamo questo potere del male oggi, per esempio, in due grandi poteri, che di per sé stessi sono utili e buoni, ma che sono facilmente abusabili: il potere della finanza e il potere dei media. Ambedue necessari, perché possono essere utili, ma talmente abusabili che spesso diventano il contrario delle loro vere intenzioni.

Vediamo come il mondo della finanza possa dominare sull’uomo, che **l’avere e l’apparire dominano il mondo e lo schiavizzano**. Il mondo della finanzia non rappresenta più uno strumento per favorire il benessere, per favorire la vita dell’uomo, ma diventa **un potere che lo opprime, che deve essere quasi adorato**: “Mammona”, la vera divinità falsa che domina il mondo. Contro questo conformismo della sottomissione a questo potere, dobbiamo essere non conformisti: non conta l’avere, ma conta l’essere! Non sottomettiamoci a questo, usiamolo come mezzo, **ma con la libertà dei figli di Dio**.

Poi l’altro, il potere dell’opinione pubblica. Certamente abbiamo bisogno di informazioni, di conoscenza delle realtà del mondo, ma può essere poi un potere dell’apparenza; **alla fine, quanto è detto conta di più che la realtà stessa**.

**Un’apparenza si sovrappone alla realtà**, diventa più importante, e l’uomo non segue più la verità del suo essere, ma vuole soprattutto apparire, **essere conforme a queste realtà**. E anche contro questo c’è il non conformismo cristiano: non vogliamo sempre “essere conformati”, lodati, vogliamo non l’apparenza, ma la verità e questo ci dà libertà e la libertà vera cristiana: il liberarsi da questa necessità di piacere, **di parlare come la massa pensa che dovrebbe essere**, e avere la libertà della verità, e così ricreare il mondo in modo che non sia oppresso dall’opinione, dall’apparenza che non lascia più emergere la realtà stessa; **il mondo virtuale diventa più vero, più forte** e non si vede più il mondo reale della creazione di Dio. Il non conformismo del cristiano ci redime, ci restituisce alla verità.

*Visita al Pontificio Seminario Romano Maggiore in occasione della Festa della Madonna della Fiducia*

"LECTIO DIVINA" DEL SANTO PADRE BENEDETTO XVI ([video qui](https://t.me/yuridiprodo/65), oppure sul [canale YouTube DeCivitateDei1](https://www.youtube.com/watch?v=SB-T8A45ehM))

Cappella del Seminario
[Mercoledì, 15 febbraio 2012](https://www.vatican.va/content/benedict-xvi/it/speeches/2012/february/documents/hf_ben-xvi_spe_20120215_seminario-romano-mag.html)