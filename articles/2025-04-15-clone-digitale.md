# Finché non vedo non credo

### D'ora in poi il detto di San Tommaso non conta più: i cloni digitali sono già tra noi

![Kazutaka Yonekura, a capo della startup Alt Inc. di Tokyo, in una dimostrazione del suo clone digitale. 17 Agosto 2023](clone-digitale.jpg)

Dubitare di qualsiasi cosa vediamo e sentiamo attraverso uno schermo. Fino a poco tempo fa questo atteggiamento poteva certamente agevolare la lettura critica di tutto quello che ci viene quotidianamente propinato dai media. Non bisognerebbe mai fermarsi alla singola notizia - o peggio ancora al titolo - bensì indagare, soffermarsi sulle contraddizioni per elaborare un proprio ragionamento che sproni l'approfondimento e stimoli la ricerca della verità.

Questo dovrebbe essere alla base del lavoro di ogni bravo giornalista (la ricerca della verità e il beneficio del dubbio sono per altro i primi due capisaldi della professione) ma la reputo anche la migliore *forma mentis* per tutti quelli che si trovano dall'altra parte.

Ma se **dubitare di qualsiasi cosa vediamo e sentiamo attraverso uno schermo** prima era un atteggiamento, adesso diventa la regola. Per tutti. Perciò è anche un invito che faccio ai lettori di queste pagine perché sono disponibili al pubblico alcune tecnologie che permettono di creare un clone digitale, il proprio o altrui, senza particolari attrezzature o importanti investimenti.

Un esempio è [HeyGen](https://www.heygen.com/), ma ne esistono già a decine. Ciò che permette di fare è semplice e allo stesso tempo potentissimo: attraverso le tecnologie di intelligenza artificiale costruisce una replica virtuale di una persona. Come dimostra il video che vi allego qui sotto il livello di realismo già raggiunto è impressionante e se vi sono ancora alcune sbavature, statene certi, è solo questione di tempo prima che vengano risolte.

<div style="position: relative; padding-bottom: 56.25%; height: 0; overflow: hidden;">
  <iframe src="https://www.youtube.com/embed/xHZ3kfzP6YY" 
          style="position: absolute; top: 0; left: 0; width: 100%; height: 100%;" 
          frameborder="0" 
          allowfullscreen></iframe>
</div>

Questa tecnologia, come potete vedere, è alla portata di tutti. Basta un piccolo video per creare un clone digitale di una persona - anche senza il suo consenso - e fargli dire quello che si vuole, con la sua stessa voce e simulando le sue stesse espressioni facciali.

Dicevo appunto di dubitare di **qualsiasi cosa vediamo e sentiamo attraverso lo schermo** perché da questo momento in poi potrebbe essere falsa, manipolata o creata da zero.

Come per tutte le tecnologie finite nelle mani dell'uomo, dal fuoco all'energia nucleare, anche per il clone digitale infatti esistono impieghi discutibili. Non è difficile immaginarli nella realizzazione di truffe, frodi, raggiri e falsificazioni di ogni genere che, attraverso uno strumento come questo, diverrebbero ancora più difficili da sventare.

Per altro, se oggi sono a nostra disposizione, chissà da quanto tempo sono nelle mani di chi sta "ai piani alti". Di più: chissà qual è il livello di realismo già raggiunto da quelle che hanno in mano adesso! siete d'accordo?

Quando una voce giunge alle nostre orecchie, generalmente usiamo il detto di San Tommaso "se non vedo non credo" (Gv 20,24) per interrompere una discussione di cui manca una fonte tangibile. Ecco, a partire da questo momento non basta più perché semplicemente "vedendo" c'è il rischio concreto di credere quel-che-non-è.