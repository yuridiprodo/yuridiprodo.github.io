# Sono i tempi del pensiero unico

### Esattamente 14 anni fa la giornalista Maria Luisa Busi annunciava le sue dimissioni al direttore del TG1 attraverso una lettera, quella che riporto integralmente qui sotto, dai contenuti ancora oggi tremendamente attuali.

![Maria Luisa Busi, giornalista del TG1](maria-luisa-busi.jpeg)

Caro direttore, credo che occorra maggiore rispetto. Per le notizie, **per il pubblico, per la verità**.

È palese che non c'è più alcuno spazio per la **dialettica democratica** al Tg1.

**Sono i tempi del pensiero unico**. Chi non ci sta è fuori, prima o dopo.

Questo è il giornale che ha sempre parlato a tutto il Paese. Il giornale degli italiani. Il giornale che ha dato voce a tutte le voci. **Non è mai stato il giornale di una voce sola**. 

Oggi l'informazione del Tg1 è **un'informazione parziale e di parte**.

Dov'è il Paese reale? Dove sono le donne della vita reale? Quelle che devono aspettare mesi per una mammografia, se non possono pagarla? Quelle coi salari peggiori d'Europa, quelle che fanno fatica ogni giorno ad andare avanti perché negli asili nido non c'è posto per tutti i nostri figli? Devono farsi levare il sangue e morire per avere l'onore di un nostro titolo.

E dove sono le donne e gli uomini che hanno perso il lavoro? Un milione di persone, dietro alle quali ci sono le loro famiglie. Dove sono i giovani, per la prima volta con un futuro peggiore dei padri? E i quarantenni ancora precari, a 800 euro al mese, che non possono comprare neanche un divano, figuriamoci mettere al mondo un figlio? E dove sono i cassintegrati dell'Alitalia? Che fine hanno fatto? E le centinaia di aziende che chiudono e gli imprenditori del nord est che si tolgono la vita perchè falliti? 

Dov'è questa Italia che abbiamo il dovere di raccontare? Quell'Italia esiste. Ma **il tg1 l'ha eliminata**.

Anche io compro la carta igienica per mia figlia che frequenta la prima elementare in una scuola pubblica. Ma la sera, nel Tg1 delle 20, diamo spazio solo ai ministri Gelmini e Brunetta che presentano **il nuovo grande progetto** per la digitalizzazione della scuola, compreso di lavagna interattiva multimediale.

L'Italia che vive una drammatica crisi sociale è finita nel binario morto della **nostra indifferenza**.

Schiacciata tra un'informazione di parte, e **l'infotainment quotidiano**: da quante volte occorre lavarsi le mani ogni giorno, alla caccia al coccodrillo nel lago, alle mutande antiscippo.

Ho fatto dell'onestà e della lealtà lo stile della mia vita e della mia professione. **Dissentire non è tradire**.

Caro direttore ti chiedo di essere sollevata dalla mansione di conduttrice dell'edizione delle 20 del Tg1, essendosi determinata una situazione che non mi consente di svolgere questo compito **senza pregiudizio per le mie convinzioni professionali**. Questa è per me una scelta difficile, ma obbligata. Considero la linea editoriale che hai voluto imprimere al giornale una sorta di dirottamento, a causa del quale il Tg1 rischia di schiantarsi contro una definitiva perdita di credibilità nei confronti dei telespettatori.

Maria Luisa Busi, giornalista
[lettera](https://www.repubblica.it/politica/2010/05/21/news/busi_lettera-4240290/), 21 maggio 2010

---

### È politica anche questa:
- [il NO della Rowling](/articles/2024-04-04-rowling-guerra-al-totalitarismo-arcobaleno.html) al totalitarismo arcobaleno
- La nostra obbedienza alle autorità è frutto di una scelta consapevole, o di manipolazione? [L'esperimento di Milgram](/articles/2024-03-07-milgram.html)
- «Il giorno in cui questo paese[ non avrà più contadini e artigiani](/articles/2024-03-06-protesta-agricoltori.html), non avrà più storia».
- Mentre il manganello può sostituire il dialogo, le parole non perderanno mai il loro potere; [perché esse sono il mezzo per giungere al significato](/articles/2023-12-13-una-profezia.html); e per coloro che vorranno ascoltare, all’affermazione della verità
- La Costituzione è cambiata, ma [non ve lo ha ancora detto nessuno](/articles/2022-02-24-modifica-silenziosa-alla-costituzione.html)
- Viviamo nella società del controllo, e va bene così. [Buon risveglio](/articles/2024-02-08-matrix.html)