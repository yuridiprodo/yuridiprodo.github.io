# Smartphone ai bambini? meritano qualcosa di meglio

### Nessun animale, per quanto ne sappiamo, è in grado di riflettere. Sappiamo farlo soltanto noi. Non rinunciamoci

![bambini che giocano col cellulare](smartphone-ai-bambini.jpeg)

*Miopia infantile, un problema sanitario esteso per i bimbi. [L’esperta](https://www.orizzontescuola.it/miopia-infantile-un-problema-sanitario-esteso-per-i-bimbi-lesperta-danno-evidente-prima-dei-3-anni-niente-schermi/): “Danno evidente, prima dei 3 anni niente schermi”*

È qualcosa che sostengo da anni, ma il titolo non dice tutto. Dietro questo nuovo modo di "educare" i bambini c'è molto di più. Nell'articolo leggiamo:

*Pedagogisti e psicologi osservano difficoltà crescenti nelle nuove generazioni nel gestire l’errore, **la concentrazione** e l’affrontare problemi [...]*
*l’uso eccessivo degli schermi limita le esperienze concrete e **l’utilizzo di tutti i sensi**.*

Sulla base della mia esperienza, aggiungerei anche **problemi di memoria**: i prossimi studi mi daranno ragione anche su questo.

Ma non è questo il punto.

Il nostro è **un abuso** di uno strumento che nasce per altro. Lo smartphone migliora (e di molto) la comunicazione, e avrebbe dovuto limitarsi a questo.

Sono infatti **le possibilità di intrattenimento che offre** a danneggiarci come esseri umani; perché non ci guardiamo più negli occhi, non parliamo più al ristorante, alla fermata dell'autobus.

Soprattutto, **ci tolgono il tempo**, quello interiore, **per riflettere**, che è tipico degli uomini. Nessun animale, per quanto ne sappiamo, è in grado di riflettere. **Sappiamo farlo soltanto noi**.

Così, niente riflessione, niente sviluppo di **pensieri critici e autonomi**. Diventiamo bensì automi, capaci di rispondere soltanto ad impulsi preconfezionati (da altri), e **la vita si svuota completamente di senso**.

Lo smartphone coi bambini fa indubbiamente comodo perché **è ancora più efficace della TV** e, a differenza di questa, è sempre nella nostra tasca, pronto a "tenerli buoni" in qualsiasi occasione.

Ma è una comodità che, come dimostra lo studio, **stiamo pagando a caro prezzo**. Ai genitori concede facile riposo, ma per i bambini comporta danni enormi, e molti di questi portano a **conseguenze irreparabili**.

Quale soluzione, quindi?

Una possibilità la troviamo nel rispondere alla domanda: ma in passato, come si tenevano buoni i bambini?

Ma anche qui, non sembra sufficiente. Dobbiamo invece andare un po' più a fondo e chiederci: **perché c'è bisogno di "tenere buoni" i bambini?**

Davvero dobbiamo impegnare costantemente la loro mente con cartoni animati e videogiochi (o per dirlo con una sola parola, molto più densa di significati: **programmi**) pur di poter chiudere gli occhi e riposare le orecchie?

Perché invece non insegniamo loro a trasformare i momenti di solitudine in occasioni di crescita interiore? **Il silenzio**, per quanto possa sembrare assurdo, è invece il modo migliore per imparare a conoscere se stessi costruire il proprio mondo, un passo alla volta.