# La scuola deve cambiare

### Le istituzioni ci vogliono ripetitivi, passivi, ossequienti. Serve invece cultura, capacità di ragionamento. Solo così si è flessibili e capaci di adattarsi al cambiamento. E quindi liberi.

!["Scuola di Atene" di Raffaello Sanzio. Affresco, 1509-1511. Stanza della Segnatura, Palazzi Apostolici, Stato della Città del Vaticano](scuola-di-atene.jpg)

La scuola deve cambiare.

Programmi rigidi, spersonalizzanti valutazioni numeriche, giudizi su come viene compiuto ciò che si è tenuti a compiere (e non su quel che ciascuno **riesce** a compiere).

Tutto questo porta a creare un sistema basato sul **rapporto schiavo-padrone**, dove all'insegnante è chiesto di comandare, e allo studente di obbedire.

La metafora è cruda, forse offensiva per la sensibilità di alcuni. Ma non falsificante.

La natura della scuola è punitiva e negativa: **se non studi ti boccio**, e valuto quello che non sai, non quello che sai.

Al diavolo i programmi (che non lasciano **il tempo di pensare**). Basta spiegazioni monologiche, interrogazioni a tappeto, diffidenza. **Ci vuole fiducia reciproca**.

L'insegnante deve essere una guida, **stimolare la curiosità**. Essere di esempio fornendo i rudimenti della materia, correggendo gli errori (e non in maniera censoria, ma **dialettica**).

E lo studente non si limiti a ripetere i contenuti, a imparare a memoria un capitolo del manuale.

Serve **lettura attiva** dei testi, **osservazione** dei fenomeni, **confronto** dei punti di vista. Dibattito, domande, riflessione sull'esperienza. Leggere e scrivere. Leggere di tutto, **scrivere il più possibile**.

Le istituzioni ci vogliono ripetitivi, passivi, **ossequienti**. Serve invece cultura, capacità di ragionamento. Solo così si è flessibili e capaci di adattarsi al cambiamento. E quindi liberi. **Uomini liberi per davvero**.

---
### Altri pensieri

- Dubitare, sempre, anche di noi stessi e delle conclusioni che sembrano inattaccabili. Senza l'ascolto e il confronto non saremo mai davvero liberi. [Studiare, per dubitare](/articles/2024-09-23-studiare-per-dubitare.html)
- L’algoritmo fa quello che gli diciamo di fare; non ciò che è giusto. [Come gusci vuoti](/articles/2024-08-14-come-gusci-vuoti.html)