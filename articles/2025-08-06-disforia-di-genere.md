# Il farmaco che cancella l'adolescenza

### Mentre discutiamo di privacy, stiamo legalizzando la castrazione chimica per i minori. La verità sul vuoto spirituale che sta distruggendo una generazione

!["Narciso" di Caravaggio. Olio su tela, 1597-1599. Galleria Nazionale d'Arte Antica, Palazzo Barberini, Roma.](michelangelo-narciso.jpg)

Mentre ci distraiamo con [polemiche sulla "schedatura"](https://www.repubblica.it/cronaca/2025/08/05/news/disforia_di_genere_protesta_disegno_di_legge-424773247/), stiamo ignorando l'elefante nella stanza: il nuovo [disegno di legge](https://www.governo.it/it/articolo/comunicato-stampa-del-consiglio-dei-ministri-n138/29421) approvato dal Governo infatti normalizza l'uso di potenti farmaci su minori che non possono nemmeno scegliere cosa guardare al cinema senza un adulto.

Domandiamoci: permetteremmo a nostro figlio di 14 anni di farsi un tatuaggio sul viso? di abbandonare la scuola? di sposarsi? No, perché sappiamo che il cervello dell'adolescente non è ancora completamente sviluppato. Eppure stiamo considerando normale permettergli di alterare permanentemente il proprio sviluppo fisico con farmaci i cui effetti a lungo termine includono [sterilità](https://pmc.ncbi.nlm.nih.gov/articles/PMC10371879/), [osteoporosi](https://pmc.ncbi.nlm.nih.gov/articles/PMC7871443/), [problemi cardiaci](https://www.acc.org/About-ACC/Press-Releases/2023/02/22/20/29/Hormone-Therapy-for-Gender-Dysphoria-May-Raise-Cardiovascular-Risks) e [alterazioni metaboliche](https://www.medrxiv.org/content/10.1101/2025.05.21.25327924v1.full) (come il diabete di tipo 2).

I bloccanti della pubertà non sono caramelle. Sono gli stessi farmaci usati per la castrazione chimica. In Svezia, Finlandia e Regno Unito, dopo anni di "sperimentazione", [stanno facendo marcia indietro](https://www.liberoquotidiano.it/news/esteri/41150319/retromarcia-globale-anche-regno-unito-vieta-farmaci-bloccano-puberta/). Noi invece acceleriamo.

Non è un caso che [l'esplosione](https://pubmed.ncbi.nlm.nih.gov/39266896/) della disforia di genere coincida con il crollo della pratica religiosa. [Nel 1990](https://www.italymagazine.com/featured-story/20-italian-youths-pray-daily) in Italia un ragazzo su quattro andava regolarmente a messa. [Oggi](https://zenit.org/2024/11/12/how-catholic-is-italy-still-the-latest-statistics-on-the-state-of-the-church/) è solo uno su dieci.

Quando togli Dio dall'equazione, l'essere umano non smette di cercare significato. Semplicemente lo cerca altrove. E i nostri ragazzi lo stanno cercando nell'ideologia gender, nei like sui social, nell'appartenenza a "comunità" virtuali che promettono identità istantanee.

La fede offriva risposte alle domande esistenziali dell'adolescenza: "Chi sono? Perché esisto? Qual è il mio posto nel mondo?". Oggi queste domande trovano risposta in influencer che dicono: "Forse sei [nato nel corpo sbagliato](https://www.psicolinea.it/nascere-nel-corpo-sbagliato-consulenza-online/)".

Questo disagio giovanile purtroppo è reale e va perciò affrontato. Ma la soluzione non è medicalizzare ogni incertezza. Cominciamo piuttosto col darci il tempo di cui abbiamo bisogno, perché i numeri parlano chiaro: la maggior parte dei minori con disforia, la supera naturalmente dopo la pubertà.

Aggiungiamo poi ascolto, protezione, dialogo. Abbiamo bisogno di famiglie unite e di valori solidi come antidoto alla confusione. Non fermiamoci ai titoli dei giornali, ma  piuttosto approfondiamo con la lettura degli studi scientifici. Non mettiamo in mano il cellulare con leggerezza: monitoriamo invece cosa consumano i nostri figli online.

Non si tratta di essere progressisti o conservatori. Si tratta di proteggere una generazione di bambini da decisioni irreversibili e prese nell'età più vulnerabile della loro vita. Prima che sia troppo tardi.