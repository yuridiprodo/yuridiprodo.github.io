# Guarda caso, due anni fa Apple brevettava il suo Alcolock

### L'importante è che funzioni bene. Solo questo? siamo sicuri?

![Un uomo che effettua il test con Alcolock per poter accendere la sua automobile](/img/alcolock.jpg)

Avete presente il [nuovo Codice della Strada](https://www.mit.gov.it/documentazione/codice-della-strada) italiano?

Proprio ieri [leggevo](https://tg24.sky.it/cronaca/2025/01/19/nuovo-codice-strada-patente-farmaci?card=2) che adesso ci sarebbe preoccupazione per il fatto che *«Le nuove regole equiparano l'uso di alcuni medicinali alla guida sotto l'effetto di alcol o di sostanze stupefacenti, con sanzioni che arrivano alla sospensione della patente [...] Ma se le sanzioni sono chiare, ad oggi non è chiaro quali siano esattamente i farmaci che possono essere male interpretati dai test»*.

Ecco, l'**attenzione pubblica ora è veicolata lì**. Il problema sarebbe capire quali sono i farmaci che possono falsare i test.

Che dire: almeno questa volta si è scoperto per tempo, e non come accadde invece coi tamponi Covid, per anni usati per determinare i colori delle regioni italiane e quindi dirci cosa potevamo o non potevamo fare, dove potevamo o non potevamo andare, se potevamo o non potevamo lavorare. Lo sapevate? pare reagiscano all'acidità delle mucose, sicché basterebbe spruzzarsi un po' di limone nelle narici **per creare il falso positivo**. Non lo dico io eh, ma [uno studio](https://pubmed.ncbi.nlm.nih.gov/34418566/) pubblicato dal National Center for Biotechnology Information (NCBI), ovvero il Centro Nazionale per le Informazioni Biotecnologiche della Biblioteca nazionale americana di medicina (NLM) che fa capo all'Istituto per la salute americano (NIH). Insomma, non una ricerca qualunque.

### Quando il saggio indica la luna, lo stolto guarda il dito

Tornando alle nuove regole e a chi si preoccupa - giustamente, per carità - dei rischi legati ai falsi positivi generati dall'assunzione di alcuni medicinali, io invece ancora penso alla follia di [questa nuova legislazione](https://www.programmagoverno.gov.it/it/notizie/la-revisione-del-codice-della-strada-entra-in-vigore-il-14-dicembre-2024/) ([Brochure](https://www.mit.gov.it/nfsmitgov/files/media/notizia/2024-12/Presentazione_Stampa_Italia_dei_Si%CC%80_Trieste.pdf)) e in particolare all'**Alcolock**; quel dispositivo che, se si è condannati per aver guidato con valori sopra agli 0,8 g/l, deve essere installato obbligatoriamente sulla propria auto; e poi, per i successivi due anni, ci si deve soffiare dentro tutte le volte che si vuole usare l'auto: se il test dà esito positivo, il veicolo non si accende.

Pensate che bello dev'essere, non poter accendere l'automobile a causa dell'errore di valutazione di un algoritmo. Parliamo della stessa automobile che ad esempio permetterebbe di **sfuggire a un incendio**, a un terremoto o a un'altra calamità; oppure di salvare la vita (propria o altrui) fiondandosi all'ospedale in caso di una emergenza, magari anche solo per **andare incontro ad una ambulanza** a seguito di una grave reazione allergica che richiede immediato intervento.

Non è fantascienza: sono le nuove norme [per la nostra sicurezza](/articles/2025-01-11-comodita-sicurezza.html). Specifichiamolo: **nuove per noi**. Ai piani alti pare fosse già deciso da un pezzo. Vi basti sapere che **Apple**, nel [Maggio del 2022](https://www.patentlyapple.com/2022/05/apple-invents-a-future-breathalyzer-test-built-into-the-car-keys-app-for-iphone-apple-watch.html), brevettava una versione di **Car Key** (la tecnologia di Apple Watch e iPhone che trasforma in digitale la chiave delle automobili) con funzione di etilometro integrata: se l'utente beve più del dovuto, il sistema blocca l’automobile e impedisce la messa in moto del motore. In pratica, l'Alcolock oggi obbligatorio in Italia.

> *"Quando l'ingiustizia diventa legge, la resistenza diventa dovere."* [Bertolt Brecht](https://amzn.to/4hdWtJG)