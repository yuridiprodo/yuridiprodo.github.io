> *"Un uomo è intento a trafficare sul proprio cellulare: intorno, i suoi amici conversano tra loro. Lui intanto scambia senza sosta messaggi **con qualche interlocutore lontano**."*
> 
> *"Una donna cammina per la strada ascoltando l’iPod. L’effetto della tecnologia che sta usando è quello di **isolarla dall’ambiente circostante**, per relegarla in una dimensione separata, più intima ed apparentemente più protetta."*
> 
> *"Una famiglia è davanti al televisore e guarda un film in HD: la riproduzione della realtà che la tecnologia offre è stupefacente: gli oggetti sullo schermo possiedono una nitidezza ed **una perfezione che eguaglia la realtà**. La morfina visiva inonda il cervello degli spettatori. Ciò che la vita ha rifiutato loro in termini di avventure, emozioni e potere, lo si consuma sotto forma di spettacolo."*
> 
> Da un discorso di Pietro Trabucchi, autore del libro [Resisto dunque sono](https://amzn.to/4jcBpom), una delle mie ultime più proficue letture (vivamente consigliata)

Messaggiare in pubblico, ascoltare la musica in cuffia, guardare la TV: sono tre delle cose che facciamo quotidianamente e sempre più spesso; e loro, **con ingannevole innocenza**, non fanno altro che erodere il nostro rapporto col reale. Giorno dopo giorno ci isolano, ci rendono più apatici; **ci distraggono dal qui e ora**, indebolendo e atrofizzando tutte quelle sensazioni che ci legano alla vita vera.

Ieri era la TV; oggi sono Internet e i social network. Domani, i visori AR e l'intelligenza artificiale. Ma indipendentemente dallo strumento, il risultato rimane lo stesso: abbiamo sempre più a che fare con **una visione rarefatta e sintetica della realtà**, sicché finisce che restiamo **indifferenti** a tutto quel che succede nel mondo al di fuori di noi.

Ci troviamo così a scorrere titoli di articoli come quelli che si sono susseguiti negli ultimi giorni (ne allego qualcuno qui sotto a mo' di esempio) e semplicemente **passiamo oltre** senza neppure fermarci un attimo per cercare di capire cosa è successo e cosa sta succedendo al di fuori di noi stessi.

*La strage silenziosa dei senza fissa dimora: 408 morti nel 2024*

*Gaza, raid uccidono decine di palestinesi durante colloqui per tregua*

*Serbia, manifestazioni antigovernative: migliaia in piazza*

*Birmania, raid militare colpisce villaggio nel Kachin: almeno 15 morti*

*Lancet: a Gaza gli uccisi da Israele sono 64 mila (il 59% donne, anziani e bambini)*

*Nigeria presunti attacchi islamisti, 40 morti*

*Gaza, notte di bombardamenti sui campi profughi di Bureij e Nuseirat*

*Bollette, analisi CGIA: “Fino a 13 miliardi in più per le imprese”*

*Facebook ammette censure sul Covid. Zuckerberg: l'amministrazione Biden ci ha chiesto di silenziare chi criticava il programma vaccinale, rimuovendo anche informazioni vere come gli effetti collaterali da vaccino*

Il nostro individualismo cresce parallelamente al decadimento della comunità. Da esseri sociali diventiamo manichini ossequienti. Giorno dopo giorno perdiamo la nostra umanità. Abbiamo dimenticato l'empatia. Stiamo perdendo tutto: l'interesse verso la pretesa giustizia; l'amore per il prossimo; la libertà.