# Cosa fanno gli schermi al nostro cervello, e come evitarlo

### Gli effetti negativi sono insidiosi perché sul momento non si vedono: ce ne accorgiamo quando è ormai troppo tardi

![Foto di copertina disegnata da Miguel Porlan per l'articolo "How to Break Up With Your Phone. Nine ways to have a healthier relationship with your phone." del New York Times, 23 Febbraio 2019](/img/miguel-porlan-smartphone.jpg)

Lo so, è un paradosso parlarvene attraverso uno schermo, ma gli effetti che questo ha sulla salute sono devastanti e affatto trascurabili.

Non mi riferisco tanto alle conseguenze più comuni come la tensione oculare e i dolori al collo; neppure a quelle di più ampia portata quali l'isolamento sociale e i danni alla salute mentale che l'uso delle nuove tecnologie comporta in special modo tra i giovani.

Cose peggiori accadono invece al nostro cervello attraverso abitudini apparentemente innocue e che invece, specie quando protratte nel tempo, finiscono per danneggiare l'apprendimento e la memoria, aumentando perfino il rischio di neurodegenerazione precoce.

Qualche esempio: bastano cinque ore di TV giornaliere per [aumentare](https://www.sciencedirect.com/science/article/abs/pii/S1525861024002263) le probabilità di sviluppare demenze, inctus e Parkinson. Il tempo che invece passiamo davanti a smartphone e tablet viene [impiegato](https://link.springer.com/article/10.1007/s11469-019-00182-2) per assottigliare la corteccia cerebrale, ovvero lo strato più esterno del cervello responsabile dell'elaborazione della memoria e delle funzioni cognitive quali il processo decisionale e la risoluzione dei problemi. Maggiore è la [dipendenza](https://www.imrpress.com/journal/JIN/21/1/10.31083/j.jin2101028/htm) da questi oggetti, inferiore sarà il volume della materia grigia.

Vi accorgete di dimenticare spesso le cose, di non essere davvero presenti nel qui-e-ora? probabilmente state passando troppo tempo a giocare a Burraco sul vostro tablet, per dire.

Quel che è peggio è che anche messi di fronte ad una serie di studi che lo comprovano (come quelli che ho citato in questo articolo), non è facile uscirne. Non per niente ci si [riferisce](https://www.sciencedirect.com/science/article/abs/pii/S0306460319313802) al problema parlando di dipendenza da smartphone. Per il cervello è come mangiare zucchero: ha un buon sapore, e lo vuoi subito, ma in realtà non ti stai nutrendo affatto.

### Quindi, che fare?

Non c'è altra soluzione: se vogliamo nutrire il cervello, dobbiamo sostituire la cattiva abitudine, quella di gingillarsi davanti ad uno schermo, con una sana abitudine.

Anche qui, un esempio di vita comune nell'era degli smartphone. La prima cosa che facciamo quando ci svegliamo è prendere il telefono per leggere le notizie.

Secondo le ricerche che ho portato alla vostra attenzione questo atteggiamento fa letteralmente sussultare il sistema nervoso e addestra il cervello ad essere ipervigilante, arrivando addirittura a definire l'umore che ci accompagnerà per tutto il giorno.

Per altro mettere un oggetto (in questo caso, il telefonino) vicino al viso appena dopo il risveglio viene interpretato dal cervello come una minaccia. Nessuno vorrebbe ritrovarsi con un orso in faccia appena apre gli occhi: ecco, a livello fisiologico avviene la stessa cosa. D'altronde non possiamo cambiare qualcosa che è stato definito attraverso migliaia di anni di evoluzione.

Non solo gli esperti consigliano quindi di evitare completamente gli schermi nella prima ora della giornata; ma questa attività andrebbe sostituita con qualcosa che fa davvero bene al corpo e all'anima come svolgere dell'esercizio fisico, chiamare un amico, preparare una sana colazione, pregare, leggere un libro, trascorrere del tempo fuori e dare modo alla luce naturale di raggiungere la nostra pelle. È l'unico modo che abbiamo per prenderci cura del nostro cervello.