# No, l'omosessualità nella Grecia Antica non era considerata normale

### Una conferma dallo stesso Platone che viene (ormai troppo spesso) surrettiziamente tirato in ballo

![Copertina del libro "Le leggi. Testo greco a fronte" di Platone, edizione tradotta da Franco Ferrari e Silvia Poli](/img/libro-platone-leggi.jpg)

Da anni insistono nel sostenere che l'omosessualità nella Grecia Antica fosse considerata *normale*.

Il martellamento è costante anche perché - e qui mi scuso con i miei lettori se torno una ennesima volta a parlare del [metodo della Finestra di Overton](/articles/2023-06-06-non-prendete-in-giro-apple-vision-pro.html) correndo il rischio di rasentare il limite della pedanteria - è bene si sappia che questo *modus operandi* è particolarmente efficace e funzionale all'indottrinamento delle masse. Insomma, *Repetita iuvant*, per usare un'altra locuzione cara ai Latini.

Vi riporto qui sotto appena due esempi, giusto per avere una base da cui partire per poter dare poi una risposta che, lo prometto, sarà breve e chiara; ma come scrivevo in apertura è ormai da lungo tempo che vengono periodicamente pubblicati nuovi articoli a sostegno di questa tesi.

#### Cosa ci vorrebbero far credere

> *"In realtà si è ormai giunti alla conclusione che l’omosessualità maschile fosse ben accetta in Grecia, e considerata normale [...] che non fosse un tabù e che il sesso tra due uomini **non costituisse un problema**"*. [National Geographic](https://www.storicang.it/a/lomosessualita-nellantica-grecia_15276)

> *"Le conclusioni sono che i greci consideravano l'omosessualità nella generalità dei casi come essenzialmente naturale, normale, e **finanche salutare**"*. [Wikipedia](https://it.wikipedia.org/wiki/L%27omosessualit%C3%A0_nella_Grecia_antica)

C'è perfino chi, nell'avvallare questa [ideologia](2024-02-17-famiglia-una-ideologia) (perché di questo stiamo parlando), affibbia tali parole a Platone, uno dei personaggi più influenti della storia e che insieme al suo maestro Socrate e al suo allievo Aristotele ha posto le basi del pensiero filosofico occidentale.

> *"gli uomini che amano gli altri uomini **sono migliori**, poiché discendono da un essere totalmente virile e amano ciò che è loro simile"*. [UltimaVoce](https://www.ultimavoce.it/lamore-al-tempo-dei-greci-quando-lomosessualita-non-era-un-peccato/)

#### Cosa invece diceva (davvero) Platone

Per rispondere a queste teorie voglio citare proprio Platone. D'altronde in questi casi ritengo sia più naturale confutare le bugie utilizzando direttamente le stesse fonti che "i giornali" invece presentano per avvalorarle (come ho pure fatto pochi giorni fa nel riportare [un articolo del Corriere](https://t.me/yuridiprodo/303)), piuttosto che cercare di argomentare in maniera intelligente o pescare altrove le dichiarazioni di personaggi che pure reputo coscienti [quando affrontano queste tematiche](/articles/2024-04-04-rowling-guerra-al-totalitarismo-arcobaleno.html).

Ecco quindi cosa diceva Platone in "[Le Leggi](https://amzn.to/3PyN1Vc) - Libro Primo" a proposito dell'omosessualità (per chi non ha [il libro cartaceo](https://amzn.to/3PyN1Vc), ecco una [alternativa traduzione online](https://www.miti3000.it/mito/biblio/platone/leggi_1.htm)):

> *Ora le palestre e i pasti comuni fanno molto bene, eppure sono fonte di grandi guai civili, come si vede nel caso dei Milesi, dei Beoti e dei Turi, tra i cui giovani queste istituzioni sembrano aver sempre avuto **una tendenza a degradare** l'antica e naturale usanza dell'amore al di sotto del livello non solo dell'uomo, ma delle bestie.* 
> 
> *Se tali questioni debbano essere considerate scherzosamente o seriamente, penso che il piacere che nasce dall'interazione tra uomini e donne; ma che l'interazione tra uomini con uomini, o donne con donne, sia **contraria alla natura**, e che il tentativo audace derivasse originariamente da una **lussuria sfrenata**.*

#### Come difendersi, una possibile strategia

Dato il crescente proliferarsi di balle ben travestite da fatti, sento il bisogno di concludere il discorso con **un consiglio** che apparentemente potrebbe sembrare non azzeccarci granché. È questo: acquistate i libri cartacei; possibilmente in lingua originale; se vi riesce, la prima edizione. In questo senso i Mercatini dell'Usato rappresentano forse la fonte migliore da cui poter attingere.

Potrò apparire un filo paranoico, ma ho come l'impressione che tutta questa corsa alla digitalizzazione in realtà faciliti **la distorsione della realtà**. Ritengo cioè che chi ha in mano le chiavi di questa tecnologia possieda a tutti gli effetti il potere ultimo di modificare la nostra percezione del mondo.

Una delle motivazioni che vengono spesso usate a sostegno dei vantaggi del digitale è quella **ecologica**, in quanto il libro digitale può essere duplicato infinite volte risparmiando sui costi della carta. Non si tiene però conto del fatto che i server su cui stipiamo tutte le nostre cose compresi gli ebook (noi che li compriamo, le aziende che li vendono) hanno comunque un costo tutt'altro che ecologico, specie in termini di produzione e consumo energetico per il mantenimento (a tal proposito [quello delle auto elettriche è un altro esempio](2024-11-14-inquinamento-super-ricchi) di come la direzione che abbiamo intrapreso come cittadini europei è tutt'altro che salutare).

Sempre parlando di libri digitali si cita spesso anche la **comodità** degli ereader che, nei loro 300 grammi, possono contenere migliaia di libri che invece, su carta, occuperebbero centinaia di scaffali. Però dimentichiamo che i libri cartacei non hanno bisogno di essere ricaricati (e quindi non consumano altra energia se non quella che è servita per stamparli) e, una volta acquistati, possono durare anche per secoli.

Anche il tema della **sicurezza** (che, a proposito, insieme alla suddetta comodità rappresenta [il binomio perfetto con cui oggi si condiziona l'opinione pubblica](/articles/2025-01-11-comodita-sicurezza.html)) è tra i più quotati, ad esempio perché i libri digitali possono essere archiviati su dischi esterni e pure sul cloud, sicché in caso di incendio perderemmo anche la casa, ma non i libri.

E poi, volete mettere? **in un click** l'autore di un libro può renderne disponibile l'ultima revisione a tutti gli acquirenti di quell'ebook: si tratta solo di attendere che venga inoltrato l'aggiornamento ai loro dispositivi.

Ed è questo che mi spaventa di più. Perché per l'appunto obnubilati dall'estasi apparente dei predetti vantaggi non diamo il giusto peso al fatto che viviamo nel pieno di un'era in cui le tecnologie di intelligenza artificiale sono ormai una presenza costante delle nostre vite. Già allo stato attuale attraverso questi algoritmi ad esempio potremmo, **nell'attimo di un impulso**, aggiornare tutti gli ebook, di fatto modificando tutta la Storia del mondo come la conosciamo oggi. E così (ecco che il consiglio assume improvvisamente senso) anche far dire a Platone che l'omosessualità è un bene per l'umanità.

Lo dicevo già l'anno scorso quando vi parlavo delle [AI Overviews di Google](/articles/2024-06-25-google-ai-overviews.html) (e qui, mi autocito):

> *"Perché chi controllerà queste AI, di fatto controllerà le informazioni disponibili per le persone. Di più: controllerà le persone stesse. La storia ci ha già ampiamente dimostrato come, attraverso una informazione distorta, anche la nostra percezione della realtà viene distorta. Come faremo a distinguere la verità dalla menzogna? È il mito della Caverna di Platone, proiettato nel ventunesimo secolo".*

Perciò forse soltanto attraverso i libri di carta, una volta che non ci saremo più, potremo fare in modo che ai nostri nipoti **venga raccontata la verità**. Sempre [che avranno ancora voglia di leggerli](/articles/2023-06-06-non-prendete-in-giro-apple-vision-pro.html).