# La teologia delle emissioni di Papa Francesco

### E non si discute. O almeno, questo vorrebbe lui

![esortazione apostolica Laudate Deum](laudate-deum.jpeg)

Mi sono preso del tempo per leggere l'ultima esortazione apostolica di Papa Francesco ([Laudate Deum](https://www.vatican.va/content/francesco/it/apost_exhortations/documents/20231004-laudate-deum.html)) e, dopo averci riflettuto un po' su, direi che quel che ne penso potrebbe essere riassunto nel titolo: **TEOLOGIA DELLE EMISSIONI**.

Stampata, sono 15 facciate (note escluse); ma soltanto poco più di due sono dedicate a quelle che il pontefice definisce "le motivazioni spirituali". Per altro deboli, a mio avviso: perché di fatto è un copia-incolla di spezzoni della Bibbia corredati da commenti del livello di un ragazzino in età scolare. **Non esagero, leggete voi stessi**.

La gran parte del testo è composto da una estenuante ripetizione di presunti numeri e dati scientifici, con annessi appelli che ci vengono già propinati quotidianamente dai politici di turno a mezzo stampa (non per niente, nel sottolinearle ho etichettato queste parti a matita con "**pappagallo scientifico**" e "**pappagallo politico**").

Non solo la predicazione del kérigma è totalmente assente, ma si arriva persino a benedire la violenza dei gruppi ambientalisti, in quanto «**occupano un vuoto della società**» (§58).

Tutto il discorso si reggerebbe sul fatto che **«la stragrande maggioranza degli studiosi del clima sostiene questa correlazione e solo una minima percentuale di essi tenta di negare tale evidenza»** (§13), ma a sostegno di questa tesi non c'è fonte, men che meno numeri o dati. Semplicemente **«L’origine umana – antropica – del cambiamento climatico non può più essere messa in dubbio”**» (§ 11). Amen.

Le uniche fonti dichiarate affidabili sono selezionate su una base del tutto acritica, perché quegli scienziati di cui si parla sono a capo del panel Ipcc dell'Onu, la cui esistenza dipende da un'assunzione politica, quella dell'emergenza climatica, e non di certo da **un libero percorso di ricerca della verità**.

Si dichiara come fosse un dato acclarato che **«il mondo che ci accoglie si sta sgretolando e forse si sta avvicinando a un punto di rottura»** (§ 2), e che il cambiamento climatico produrrà un impatto sociale ed economico drammatico in tutto il mondo, i cui segni **«sono lì, sempre più evidenti»** (§ 5), ma non si cita alcuna fonte a supporto di tale tesi.

Non solo: si chiede che vengano istituite **«forme vincolanti di transizione energetica che abbiano tre caratteristiche: che siano efficienti, che siano vincolanti e facilmente monitorabili»** (§ 59), praticamente invocando un "supergoverno globale" che imponga provvedimenti e norme rigide scavalcando i processi democratici delle singole nazioni. Quasi che [la profezia "Gaia" di Casaleggio (qui sotto)](https://www.youtube.com/watch?v=sV8MwBXmewU) debba necessariamente avverarsi.

 <div style="position: relative; padding-bottom: 56.25%; height: 0; overflow: hidden;">
  <iframe src="https://www.youtube.com/embed/sV8MwBXmewU" 
          style="position: absolute; top: 0; left: 0; width: 100%; height: 100%;" 
          frameborder="0" 
          allowfullscreen></iframe>
</div>

Tutto questo è da brividi: ci riporta indietro all'alba del 1600, quando la Chiesa chiedeva a **Galileo Galilei** di rispettare la filosofia e la teologia senza sostituirsi ad esse. Oggi al contrario si vuole avvalorare per fede e ragione una teoria scientifica, il climatismo, come una specie di teologia naturale e morale per la quale filosofia e teologia **devono uniformarsi, senza sé e senza ma**.

Eppure, se la fede ci impone di "credere" in una ipotesi scientifica (per la quale all'interno dello stesso mondo non c'è consenso unanime, come ben ci ricorda il Papa), **allora ipotesi e scienza diventano ideologia**. Perché la fede non può “battezzare” nessuna teoria scientifica, proprio in virtù del fatto che la scienza è strutturalmente provvisoria e le sue conclusioni rimangono valide **fino a che restano validi i loro presupposti di partenza**.

A questo punto non possiamo che chiederci: perché mai il Papa fa un mestiere che non è il suo? Come può pretendere di presentare argomentazioni irrefutabili in campo scientifico e tecnico **senza averne alcuna autorità**?

Provo a rispondere: forse **per compiacere il mondo**? Perché non sembra proprio che lo stia facendo per proclamare fede.

---
### Sullo stesso argomento:
- [Come ti destrutturo l'umano](/articles/2024-02-17-famiglia-una-ideologia.html) Si parte dalla cellula in cui esso si costituisce: la famiglia
- Non è un caso se nella società meritocratica di oggi sono entrati in gioco [due problemi](/articles/2024-02-14-siate-efficienti.html)
- Chiesa: Conversione sì, ma ecologica. [Prima la neutralità climatica](/articles/2023-12-14-chiesa-conversione-ecologica.html), poi il Vangelo
- [La profezia](/articles/2024-02-01-profezia-ratzinger.html) di Ratzinger
- Quando Benedetto XVI ci ammoniva: [il mondo virtuale diventa più vero, più forte](/articles/2023-08-01-non-conformatevi-al-mondo.html) e non si vede più il mondo reale della creazione di Dio
- [Benedetto XVI, tutto il lascito in 500 MB](/articles/2023-01-20-benedetto-xvi.html) Oltre 4.000 scritti in italiano: l'eredità di uno dei Papi più grandi di tutti i tempi