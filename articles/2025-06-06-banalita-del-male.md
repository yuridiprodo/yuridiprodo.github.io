# Eseguiva solo gli ordini, ovvero la banalità del male

### L'indifferenza verso le sofferenze altrui e la passività di fronte all'ingiustizia sono condizioni che permettono al male di manifestarsi nella società: la voce di Hannah Arendt

![Adolf Eichmann durante il processo - Fondo Valobra, Archivio CDEC](eichmann.jpg)

Come ho già scritto in [[2025-05-13-sulle-notizie|un articolo precedente]], la storia tende a ripetersi, che ci piaccia o no. E le riflessioni che Hannah Arendt ci ha lasciato nel secolo scorso su questo tema **continuano a parlarci ancora oggi, con una sorprendente attualità**.

Ne parlavo qualche giorno fa con una persona incontrata per caso, una di quelle figure che il vento ti porta incontro appena osi mettere il naso fuori dalla soglia di casa. A prima vista sembrava un tipo fuori dagli schemi; invece, si è rivelato molto più ancorato al presente di tanti altri uomini dall'apparenza più ordinaria.

La scena è più o meno questa: un ampio prato verde, circondato da antichi pini d'Aleppo, in una calda mattina di inizio giugno. Sullo sfondo, il fulgido cinguettio degli uccelli. Mi ero concesso un momento per una lettura leggera, cercando la quiete che quel luogo generalmente concede. Ma appena ho aperto la copertina del libro (per i più curiosi, [questo](https://amzn.to/43LB1WW)), un suono inatteso ha spezzato il silenzio: un tamburo dal battito profondo, ovattato, come un richiamo lontano.

Alzo lo sguardo e lo vedo: un uomo alto, dinoccolato, con lunghi capelli grigi raccolti in una coda. Indossava abbondanti pantaloni di lino rosso bordeaux stretti in vita da una cintura di cuoio scuro dall'aspetto consunto; a coprire il torace, una camicia dello stesso tessuto dei pantaloni, ma in uno sbiadito verde oliva, con le maniche scorciate. Era scalzo, e coi piedi saldi nel terreno muoveva lentamente il busto da un lato all’altro, accompagnando questa danza silenziosa col suono del tamburo mentre intonava un canto lento, intriso di qualcosa di antico. Ricordava le nenie profonde dei monaci buddhisti; ma con una sfumatura terrena, arcaica. Era come se, in quel momento, la scena ordinaria di una mattina di giugno si fosse trasformata in un rito. In quel gesto semplice e primordiale c’era una presenza che parlava direttamente al presente, ma affondava le radici in qualcosa di molto più lontano.

Non ho potuto fare a meno di ascoltarlo - anche perché immergersi nella lettura, in quelle condizioni, sarebbe stato pressoché impossibile. Alla fine del suo rituale, ha notato la mia presenza. I nostri sguardi si sono incrociati, e con una strana naturalezza abbiamo cominciato a parlare.

Ci siamo intrattenuti a lungo, direi abbastanza affinché riconoscessimo nella nostra evidente diversità un punto d’incontro. Lui - scoprirò poi - è un artista teatrale poliedrico: regista, autore, attore e mimo. Io, un giornalista che scrive di tecnologia sul web. Eppure, tra le pieghe di due storie così diverse, è emersa una sintonia: un senso condiviso di appartenenza al mondo, un amore profondo per la vita e un bisogno sincero di ascoltare la voce della natura.

A un certo punto il nostro scambio di idee si è spostato sul tempo che stiamo vivendo, su tutto [[03|quel che è accaduto negli ultimi anni]]. E, inevitabilmente, su quanto questo momento storico abbia inquietanti punti in comune con il periodo più oscuro del secolo scorso.

**Ecco, qui qui entra in scena la Arendt** con cui ho introdotto questo articolo. Nel nostro confronto infatti mi è capitato di citare un passo tratto da uno dei suoi libri per me più significativi, *[Le origini del totalitarismo](https://amzn.to/4dJpMmu)*, dove al capitolo tredicesimo intitolato "Ideologia e terrore" scrive:

> *«L’educazione totalitaria non ha mai avuto lo scopo di inculcare convinzioni, bensì quello di distruggere la capacità di formarne»*. Nella mia, una edizione Einaudi del 2004, a pagina 640

E poi aggiunge:

> *«Il suddito ideale del regime totalitario non è il nazista convinto o il comunista convinto, ma l’individuo per il quale la distinzione fra realtà e finzione, fra vero e falso non esiste più».* Nella medesima edizione, a pagina 649

Che cosa significa tutto questo? Che se si riesce a confondere in modo sistematico la verità con la menzogna, chi ne è esposto non sarà più in grado di distinguere l'una dall'altra. E a quel punto, manipolarlo sarà un gioco da ragazzi.

È un meccanismo che ha funzionato perfettamente negli anni Venti e Trenta del Novecento. Oggi, con [[2023-06-23-come-ti-distraggo-con-un-sottomarino|il potere capillare dei media]] e della disinformazione digitale, è diventato ancora più efficace. E più subdolo.

Guardiamoci attorno: quanti di noi possono davvero dire di saper distinguere il vero dal falso? Il nostro potere di pensare, di giudicare, è sotto attacco continuo. Siamo sommersi da [[2024-02-18-cloud-seeding|notizie, smentite]], fake news, dichiarazioni contraddittorie. E non perché si voglia convincerci di una bugia in particolare, ma perché si vuole ottenere qualcosa di molto più pericoloso: **farci smettere di credere a qualunque cosa**.

Questo produce un effetto devastante: [[2025-04-10-indifferenza|indifferenza]]. E dall'indifferenza al conformismo, il salto è breve.

Di nuovo, Arendt ci aiuta a comprendere.

Anche perché, durante quella chiacchierata, il discorso si è poi perso altrove; per questo ho deciso di scrivere questa pagina sul blog, così da chiudere quel filo di pensieri che continua a frullarmi nella testa.

Nel libro *[La banalità del male](https://amzn.to/41Kiv0q)* - in cui si racconta il processo ad Adolf Eichmann, uno dei principali organizzatori della macchina dello sterminio nazista - la scrittrice ci mostra come il male non si presenti sempre sotto forma di mostri sanguinari. Eichmann, dice Arendt, **non era né sadico né particolarmente crudele**: era un uomo "terribilmente normale", privo di spirito critico, che si limitava a eseguire ordini.

La vera minaccia, dunque, **non è il male eclatante, ma il male reso normale**. La sua "banalità" sta proprio in questo: nell’assenza di riflessione, nell'[[2024-09-23-studiare-per-dubitare|obbedienza cieca]], nell'abitudine a non porsi più domande.

L’indifferenza verso la sofferenza altrui, la passività di fronte all’ingiustizia, la rinuncia al pensiero autonomo: sono queste le condizioni che permettono al male di insinuarsi nella società e di attecchire, indisturbato.

Ecco perché oggi più che mai serve tornare a pensare con la propria testa. Serve **disobbedire quando è necessario**, porre domande, rompere l'automatismo del "così fan tutti".

Non lasciamo che l'abitudine prenda il posto della coscienza. Eichmann era un uomo ordinario, spinto dall'abitudine e forse anche dalla paura. Ma [[2025-01-23-strutture-di-permesso|è proprio da lì che parte]] il pericolo.

**Chiediamoci quali sono le conseguenze delle nostre azioni. Di ciò che stiamo accettando. Di ciò a cui stiamo smettendo di pensare.**

È il primo, essenziale passo per opporsi al male.