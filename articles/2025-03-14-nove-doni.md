# Non è troppo tardi per guardare il mondo con gli occhi di un bambino

### Gli insegnamenti di un mieloma mai accettato ma solo accolto, perché l'accettazione è già una sconfitta. E Giovanni Allevi è un guerriero

![Copertina del libro "I nove doni. Sulla via della felicità" di Giovanni Allevi](allevi-nove-doni.jpg)

Si potrebbe pensare che sia riuscito a superare la malattia perché è famoso; uno dei luoghi comuni vuole infatti che per chi ha raggiunto un certo livello di prestigio, la vita sia più facile. Eppure, Totò [paragonava](https://amzn.to/41z0F04) la morte a una livella e per Giovanni Allevi arrivarci molto vicino è stato un po' la stessa cosa datosi che, non appena gli si è presentata in tutta la sua dirompente forza, ha azzerato tutto.

Lo racconta con una sorprendente delicatezza nel suo ultimo libro [I nove doni. Sulla via della felicità](https://amzn.to/4hgIli4), dove la malattia non è la protagonista ma neppure l'antagonista, bensì il contorno di un periodo certamente difficile e tormentato, ma non per questo da dimenticare. Anzi: immerso in quel buio ha trovato come pochi la capacità di vedere la luce, manifestatasi sotto forma di nove inaspettati doni che ci invita ad accogliere a nostra volta per riuscire così forse a capire chi siamo, da dove veniamo e dove siamo diretti.

Si parla di libertà, consapevolezza, gratitudine, prospettiva, spirito, riconoscenza, unicità, rigenerazione e il domani, appunto nove sfaccettature della vita divenute ormai invisibili agli occhi dell'uomo moderno perché obnubilati da una società arrivista che ha fatto del denaro il suo unico dio e del consumismo la meta più desiderabile. E così il "memento mori" degli antichi latini si è imposto con prepotenza per ricordargli invece che lui è "solo Giovanni" e in quanto tale bisognoso come tutti noi di riscoprire la bellezza, lasciarsi ispirare dalla curiosità e coccolare dalla meraviglia.

[I nove doni](https://amzn.to/4hgIli4) è un libro potente perché riesce a toccare il nostro io nel più profondo. E se siamo abbastanza coraggiosi da permetterglielo, può finalmente togliere quel pericoloso velo che ci offusca la vista. Prima che sia troppo tardi.