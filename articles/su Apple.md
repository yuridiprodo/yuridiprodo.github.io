# Apple, specialista nel vendere desideri

### Così si alimenta soltanto una infelicità permanente, tuttavia necessaria per la sopravvivenza del proprio business

![Un fotogramma del video di apertura del Keynote di Apple, 9 Settembre 2024](/img/apple-disabili.jpg)

Ho ritrovato per caso degli appunti presi la sera del 9 Settembre scorso, ovvero quando mi accingevo a seguire **l'annuncio dei nuovi iPhone** (gamma numero 16). Il video di presentazione era appena iniziato ed io mi trovavo di fronte al computer, pronto per informare i lettori di Macitynet - il giornale per cui scrivo da oltre un decennio - di tutte le novità che Apple avrebbe poi introdotto sul mercato di lì a poche settimane.

Si tratta di appunti che, vista la concitazione del momento, **ho preso di getto e poi dimenticato** in quanto il loro contenuto, come noterete proseguendo la lettura, non era pubblicabile sulla rivista.

Ora che li ho ritrovati mi rendo conto che possono tuttavia esistere tra queste pagine, a memoria di quanto l'azienda sia esperta nel costruire **una visione rarefatta e sintetica della realtà**. Anzi di più: mi sento di definirla una specialista nella vendita dei desideri; gli stessi desideri che solo i suoi prodotti sarebbero in grado di soddisfare.

---

Mascherata da inclusività, quella che invece viene instillata nel più profondo della mente umana attraverso il video di apertura del [Keynote di Settembre 2024](https://www.youtube.com/watch?v=uarNiSl_uh4) (mi riferisco ai primi *due minuti e mezzo* del video che allego qui sotto) è **la malattia come condizione umana**: non solo normale e comune, ma forse persino auspicabile.

<div style="position: relative; padding-bottom: 56.25%; height: 0; overflow: hidden;">
  <iframe src="https://www.youtube.com/embed/uarNiSl_uh4" 
          style="position: absolute; top: 0; left: 0; width: 100%; height: 100%;" 
          frameborder="0" 
          allowfullscreen></iframe>
</div>

**Una mercificazione della disabilità** unicamente strumentale ai fini di Apple, che da efficiente macchina di propaganda ti dice che-cosa-è-buono-e-che-cosa-è-cattivo e tu non hai nessun diritto di pensare diversamente oppure di contestarlo.

La diversità viene esibita **per dimostrare che puoi comprare la normalità**, e loro - solo loro e nessun altro - te la possono vendere. Loro sono "i buoni" e tu non hai nessun diritto di pensare il contrario.