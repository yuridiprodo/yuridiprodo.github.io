# L'Italia sta inviando armi offensive all'Ucraina?

### Al ministro britannico della Difesa sfugge una frase sugli aiuti militari di Roma a Kiev. Se confermata, la notizia smentirebbe le dichiarazioni del nostro governo, quando disse “mai armi offensive: noi non siamo in guerra con i russi”.

![aereo da guerra](italia-armi-ucraina.jpeg)

L'Italia [sarebbe coinvolta](https://www.repubblica.it/esteri/2024/04/30/news/missili_italiani_ucraina_storm_shadow-422774229/) nella fornitura dei missili **Storm shadow**. Lo ha dichiarato **Grant Shapps**, ministro della Difesa del Regno Unito, nell'[intervista](https://www.thetimes.co.uk/article/grant-shapps-interview-sunak-defence-spending-qsls89gww) rilasciata al **The Times** (potete leggerla [qui](https://archive.is/A6Oi4)), definendoli «devastanti» e capaci di fare «una differenza riconoscibile» nella guerra tra Russia e Ucraina.

Questi missili sono di produzione anglo-francese e sono conosciuti anche con la sigla **Scalp**, cioè Sistema di crociera autonomo a lunga portata. Hanno infatti una **gittata media di 300 Km** e viaggiano alla velocità massima di 1.000 Km/h.
Servono **per colpire in profondità obiettivi sensibili** e sono equipaggiati con sistemi che li rendono **quasi invisibili** al rilevamento radar e agli infrarossi.
Hanno la capacità di superare agilmente le difese aeree e la loro **testata esplosiva** è composta da una carica cava perforante, funzionale a distruggere le difese dell’obiettivo, e una carica esplosiva principale che scoppia dopo la perforazione.
Possono essere lanciati soltanto dagli aerei e vengono guidati da un sistema chiamato **fire and forget**, spara e dimentica, programmato a terra e non modificabile dopo il lancio.

Ricordiamo che il nostro governo ha [esteso a tutto il 2024](https://temi.camera.it/leg19/temi/19_cessioni-di-materiali-d-armamento-alle-autorit-governative-dell-ucraina.html) **il segreto sulle liste degli armamenti** e degli equipaggiamenti militari forniti a Kiev. Nonostante [le critiche](https://twitter.com/amnestyitalia/status/1499713264569106432) da parte di alcune associazioni umanitarie, l'unico a conoscere il contenuto di queste liste è il **Copasir**.

Se confermata, questa notizia smentirebbe le dichiarazioni dell'attuale ministro della Difesa, **Guido Crosetto**, quando [disse](https://www.repubblica.it/politica/2023/01/26/news/crosetto_armi_difesa_ucraina_guerra-385174826/) che l'Italia non avrebbe mai fornito armi offensive a Kiev in quanto "noi non siamo in guerra con i russi".

Soprattutto, data **la capacità di colpire obiettivi direttamente all'interno del territorio russo**, sarebbe un'azione inconciliabile con l'Articolo 11 della nostra Costituzione, che recita: «L'Italia ripudia la guerra come strumento di offesa alla libertà degli altri popoli e come mezzo di risoluzione delle controversie internazionali».

---

### Sulla guerra
- Il nemico? come formiche: è [il punto di vista dei giganti](/articles/2024-03-07-come-formiche.html)
- «[È capitato](/articles/2024-03-06-una-barzelletta-vera.html) che gli aiuti finissero in mare o che i pacchi risultassero danneggiati all'impatto col suolo».
- Giusto [due numeri a confronto](/articles/2024-02-05-questione-di-priorita.html). Così, pourparler.
- Presunto = non verificato. [Una semplice equazione](/articles/2024-01-28-presunzione-di-innocenza.html)
- [Dal culto della morte alla repressione dei dissidenti](/articles/2023-03-27-il-bue-dice-cornuto-asino.html): urge esame di coscienza
- L’operazione segreta sul Nord Stream è targata CIA [I risultati dell'indagine](/articles/2023-02-16-nord-stream.html) di un premio Pulitzer
- Israele e [la scusa del parco naturale](/articles/2022-02-23-israele-parco-naturale-palestina.html) per ottenere autorità sulle terre palestinesi
- A tavola col verme della farina minore [Per gentile concessione della Commissione UE](/articles/2024-03-05-verme-farina.html)