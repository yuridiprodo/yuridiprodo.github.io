# I tre filosofi non sono tre filosofi

### bensì Mosè, Maometto e l'Anticristo. Guardategli le mani

!["I tre filosofi" di Giorgione. Olio su tela, 1506-1508. Kunsthistorisches Museum, Vienna](giorgione-tre-filosofi.jpg)

|Dipinto|I tre filosofi|
|-|-|
|Autore|Giorgione|
|Data|1506-1508 circa|
|Tecnica|Olio su tela|
|Dimensioni|123,5 × 144,5 cm|
|Ubicazione|Kunsthistorisches Museum, Vienna|

Mi sono casualmente imbattuto in un quadro di cui, dopo aver letto [l'interpretazione][k] che ne dà **Augusto Gentili**, tra gli storici dell'arte più blasonati del nostro tempo, non posso fare a meno di parlare.

Per chi come me ignora completamente questo mondo, il dipinto de *I tre filosofi* probabilmente non dice granché. Già **il titolo** stesso appare quanto mai banale, quasi scontato se si concentra tutta l'attenzione sull'uomo barbuto che, per come si presenta, si avvicina in misura maggiore all'aspetto di quello che si potrebbe definire il più tradizionale dei filosofi. **La scena** poi - tre persone all'ingresso di una caverna vuota - non sembra essere proprio nulla di eccezionale, quantomeno ad una prima, fugace occhiata.
Chissà già quante persone, nel transitargli davanti, gli hanno dedicato appena un momento, quel tanto che basta per poter passare ad un più appariscente quadro esposto nelle vicinanze senza avere sensi di colpa; eppure colpevoli quantomeno di credere che il prezzo di un biglietto si possa onorare davvero soltanto quando si è guardato tutto quello che esso ci offre, purché lo si guardi; non importa se con poca o nulla attenzione.

Per quanto mi riguarda, il primo impulso all'approfondimento l'ho ricevuto quando ho letto l'etichetta sottostante in cui vi è impresso il curioso nome dell'autore, **Zorzi da Castelfranco**, meglio conosciuto come Giorgione. Pensate: di lui in tutto il mondo esistono all'incirca 25 opere, di cui fanno parte [alcuni affreschi](https://www.gallerieaccademia.it/la-nuda-0) ormai irrimediabilmente rovinati e [un disegnino](https://www.finestresullarte.info/arte-e-artisti/giorgione-foglio-scoperta-universita-di-sydney) quasi illeggibile. Eppure, cercando qualche informazione qua e là, si scopre che è stato [tra i più grandi del suo tempo](https://www.menarini.com/it-it/news/dettaglio-news/giorgione-maestro-di-mistero-tra-rinascimento-e-modernita-domani-a-venezia-la-presentazione-del-volume-darte-di-menarini-dedicato-allartista). Per di più, di quel poco che ci è giunto in condizioni accettabili, nessuno sembra capirci quasi niente. **Non vi sembra strano?**

È successo così anche per il dipinto de *I tre filosofi*, in olio su tela, datato inizio Cinquecento. Nel corso dei secoli si sono susseguite [varie interpretazioni](https://musainquietante.wordpress.com/2013/10/10/i-tre-filosofi-e-la-coinvolgente-interpretazione-di-gentili/).

Secondo alcuni fu [commissionato](https://amzn.to/41Maqsa) da **Taddeo Contarini**, un mercante veneziano che si dice essere segretamente dedito alle scienze occulte.

[Per altri](http://cdellamalghera.blogspot.com/2011/09/giorgione-i-tre-filosofi-un-lettura.html) quelli rappresentati nel dipinto altri non sono che **Marco Aurelio, Averroe e Tolomeo**; [qualcuno](https://pigmalionearte.wordpress.com/venezia-litalia-padana-giorgione-tiziano-e-correggio/) invece azzarda **Copernico**. Più volte è anche tornata in auge [l'ipotesi](https://www.frammentirivista.it/tre-filosofi-giorgione-analisi/) che quelli sono **i 3 Magi** in attesa delle indicazioni della Cometa, oppure in grosso anticipo o ritardo, datosi che la grotta è vuota. In [un'altra analisi](https://stilearte.it/inedito-dalla-caverna-dei-tre-filosofi-si-materializza-lautoritratto-di-giorgione/) emergerebbe perfino un **autoritratto** dello stesso Giorgione. Insomma, l'avrete già capito, è un gran casino.

Nel seguire quella che reputo la spiegazione più colta e convincente, appunto quella ben dettagliata da Augusto Gentili nel suo [Art e Dossier dedicato all'autore][k], ci vengono in aiuto i diversi **studi radiografici e riflettografici** (alcuni esempi [qui](https://catalogo.beniculturali.it/detail/Veneto/PhotographicHeritage/CRV-F_0031795), [qui](https://catalogo.beniculturali.it/detail/Veneto/PhotographicHeritage/CRV-F_0031796) e [qui](https://catalogo.cultura.gov.it/detail/Veneto/PhotographicHeritage/CRV-F_0031797)) a cui l'opera è stata più volte volte sottoposta nell'ultimo secolo.

Si scopre così che il barbuto sulla destra in origine aveva una specie di corona raggiata in testa, mentre il giovane seduto mostrava **tratti del viso luciferini** che Giorgione avrebbe poi addolcito in corso d'opera. Quindi, chi sarebbero?

Per Gentili il primo "filosofo" da destra altri non è che **Mosè**, a rappresentanza della religione ebraica, in una iconografia correlabile a quella della discesa con le tavole dal monte Sinai.

Nel mezzo invece troviamo **Maometto**, il fondatore dell'Islam. Che sia musulmano oltre all'abbigliamento ce lo dice la mano sul ventre (il ventre è legato al segno della Bilancia, quindi Venere; e l'attitudine venerea è tipica dei popoli arabi).

E il terzo? se fosse **Cristo**, allora quelle qui rappresentate corrisponderebbero alle tre più grandi religioni monoteistiche. Ma coi ricci e senza barba? persino più giovane dell'islamico? Non ha senso.

Per trovare l'identità del terzo "filosofo", l'analisi di Gentili ci invita a guardare i dettagli. Da questi si scopre così che il quadro è pieno zeppo di **riferimenti al 1504** (la data è riportata nella tavola in mano a Mosè) e a quell'eclissi di Luna che, secondo le teorie astrologiche, preannunciava l'era dell'Anticristo.

Sarebbe quindi il falso profeta, falso sapiente, falso astrologo; non scienziato ma negromante. Non è Cristo né rappresenta il Cristianesimo, ma **la sua decadenza**: è l'imminente ed attualissima incarnazione dell'**Anticristo**. Senz'altro più facile da riconoscere con quel lungo copricapo che vediamo soltanto in radiografia: è «il mago nero apparentemente impegnato a scrutare e misurare la grotta deserta {curiosamente, con [squadra e compasso](https://it.wikipedia.org/wiki/Squadra_e_compasso)} dove non c'è e non potrebbe esserci alcuna natività e alcun diverso messia, dove edera e fico – tradizionali simboli d'elezione – contrassegnano invece un vuoto oscuro, dove la roccia riproduce, stagliato contro il cielo, l’ingannevole profilo della sfinge».

---

Per approfondimenti vi invito a consultare [il libro di Augusto Gentili][k] dove trovate analizzati minuziosamente i vari dettagli. Qui sotto comunque vi riporto la sua **chiave di lettura escatologica**:

> Tre filosofi si è ovviamente aperta da tempo (e non s’è mai chiusa) un’interminabile sequenza di ipotesi combinatorie più o meno plausibili; ma riscuote un discreto successo anche l’alternativa in chiave cristiana fornita dalla ricorrente identificazione con i re magi, costretti peraltro a rinunciare alle insegne del rango, a portarsi appresso non doni ma strumenti di misura e a contemplare una grotta disperatamente vuota.
> 
> Il vecchio ha il compasso e una tabella ricca di segnali astrologici; il giovane ha compasso e regolo a squadra; e quello che in tutti sensi è il mediano, per età e posizione, sarà inevitabilmente – anche se privo di qualsiasi strumento – collega degli altri due. I tre filosofi sono più precisamente tre astrologi, di diversa età, nazione, religione e cultura: da quel che vediamo, un vecchio ebreo, un arabo d’età adulta e un più indefinito giovane occidentale. Il più importante e autorevole è evidentemente il vecchio ebreo, qualificato dal compasso e dalla tabella quale protagonista e depositario dell’antica scienza. La tabella – che è l’indicazione più forte e dettagliata di tutto il dipinto, e quindi la chiave del problema interpretativo – rimanda ancora una volta alla grande congiunzione del 1503-04 e in particolare all’eclissi di Luna del 29 febbr. 1504, anno che si legge plausibilmente in alto a sinistra; al centro stanno una piccola sfera leggermente ombreggiata sul bordo destro e una grande falce di luna crescente, quasi totalmente scura, che compongono un sintetico diagramma dell’eclisse di Luna. Subito al di sopra, la scritta sbiadita e sbavata si può forse leggere “celus” o “celum”, o forse, per l’appunto, “eclisi” (secondo il suggerimento di Rosella Lauber).
> 
> La tabella è completata in basso da un Sole raggiato al tramonto, dove si leggono (o, in parte, s’immaginano) le cifre da 1 a 7. In questo contesto esse si riferiscono al cosiddetto “oroscopo delle religioni”, ossia alla teoria di un percorso ciclico attraverso sette età, collegate ai pianeti e alle grandi religioni, caratterizzato da un progressivo decadimento dell’universo e dell’umanità fino alla catastrofe conclusiva e alla rigenerazione in un ciclo rinnovato. All’interno di questa teoria l’attenzione tende progressivamente a concentrarsi sulle tre religioni monoteistiche ancora d’attualità – l’ebraica, la cristiana, l’islamica – trascurando i residui fantasmi caldei o egizi. Si potrà allora lavorare sull’ipotesi che i “tre filosofi” siano i rappresentanti, o addirittura i fondatori, delle tre grandi religioni: sfruttando anche quel settore complementare dell’astrologia che determina elementi di fisionomia e di carattere in base agli influssi dei pianeti; e, per altro verso, integrando le informazioni che vengono dal dipinto come è ora con quelle che vengono dalla sua radiografia, testimone di una versione originaria sensibilmente diversa da quella finale.
> 
> La religione ebraica dipende dalla congiunzione di Giove e Saturno. Il vecchio corrisponde perfettamente alla caratterizzazione saturnina dell’ebraismo come religione della profezia e della rivelazione: l’aveva già spiegato quella tabella di previsioni astrologiche che, oltretutto, apparenta il personaggio all’iconografia di Mosè con le tavole della legge. In radiografia la testa del vecchio appare inoltre adorna di un vistoso diadema sacerdotale che traduce in oggetto figurato i raggi dell’illuminazione celeste. Non ci può essere alcun dubbio: questo non è un ebreo qualsiasi ma è appunto Mosè, fondatore dell’antica legge, interprete della divina sapienza.
> 
> La religione islamica dipende dalla congiunzione di Giove e Venere. Il “filosofo” mediano per età e posizione – che in radiografia ha un colorito assai più scuro, poi soppiantato da una lieve abbronzatura e da improbabili pomelli – è caratterizzato quale musulmano non solo dall’inequivoco abbigliamento ma anche dalla mano ostentatamente posata sul ventre. In termini di anatomia astrologicamente orientata, il ventre corrisponde al segno della Bilancia, domicilio di Venere: il gesto sottolinea l’attitudine venerea tradizionalmente attribuita ai popoli arabi. D’altro canto il personaggio appare elegante e dignitoso, e sembra intrattenere un privilegiato rapporto d’attenzione e scambio col vecchio ebreo. Non ci può essere alcun dubbio: questo non è un arabo qualsiasi ma è Maometto, fondatore dell’Islam.
> 
> Ma il terzo “filosofo”, giovane, sbarbato e riccioluto non può certo essere Cristo, o altro ipotetico fondatore-rifondatore della religione cristiana. L’apparente incongruenza può essere agevolmente risolta riesaminando con attenzione le fonti, il quadro, e soprattutto la sua prima versione testimoniata dalla radiografia, dove il giovane è molto diverso, caratterizzato dal profilo aguzzo, dallo sguardo maligno, dall’alto copricapo che sale a calotta scomparendo dietro il braccio dell’arabo. Dopo Maometto e l’Islam, “più giovane” di Maometto e dell’Islam, non può esserci Cristo e il cristianesimo, perché Cristo e il cristianesimo vengono, ovviamente, prima di Maometto e dell’Islam. Dopo la “legge di Maometto” c’è solo l’età della congiunzione Giove-Luna, l’età dell’Anticristo. Spiegano gli astrologi che egli verrà proprio nel 1503-04, al momento della grande congiunzione caratterizzata dall’esaltazione di Giove in Cancro, casa della Luna: falso profeta, falso sapiente, falso astrologo, non scienziato ma negromante, porterà un’epoca di menzogna e rivolgimenti e corruzione e morte, che fortunatamente sarà breve come brevi sono i moti circolari della Luna. Non ci può essere alcun dubbio: il giovane non rappresenta il cristianesimo ma semmai la sua estrema decadenza. È l’imminente e attualissima incarnazione dell’Anticristo, rappresentato secondo l’iconografia più consueta, che è appunto quella di un giovane a volte fornito di strane berrette e a volte coi lunghi capelli ricci in bella vista, dall’espressione a volte malevola o arrogante e a volte ipocritamente benevola o compiacente. La versione originaria in radiografia offre la prima variante, più caratteristica e inquietante; la versione conclusiva del dipinto offre la seconda variante, più generica e rassicurante (Gentili, 1999, pp. 23-31).
> 
> Secondo la testimonianza di Michiel, la tela “fu cominciata da Zorzo da Castelfranco et finita da Sebastiano Vinitiano”. Dalla radiografia s’apprende inoltre che i Filosofi erano già opera finita prima della rifinitura di Sebastiano, ma con notevoli scarti iconografici tra prima e seconda versione: di conseguenza, la richiesta di modifica materiale sottintende l’esigenza di una modifica tematica. Sebastiano attenua i contrasti, diluisce le espressioni, confonde le individuazioni: fa un ebreo che è molto meno ebreo, fa un arabo che è un po’ meno arabo, e non fa più un negromante pseudocristiano ma un umanista occidentale. Non è solo una modifica ma un vero e proprio mascheramento, evidentemente dettato dal proprietario del dipinto per cautela, per attutire l’impatto di un soggetto troppo rischioso: ci riuscì perfettamente, a giudicare dalle letture invariabilmente concilianti poi imbastite sui già neutri “tre phylosophi” di Michiel.
> 
> Sul problema dell’Anticristo si contrappongono, tra Quattro e Cinquecento (e naturalmente anche prima), due inconciliabili schieramenti: i cristiani ritengono che l’Anticristo verrà da stirpe ebraica, e anzi sarà il falso messia atteso dagli ebrei; gli ebrei, in attesa del vero messia, sostengono che l’Anticristo verrà dalle file cristiane, e anzi sarà l’estremo rappresentante del cristianesimo degradato. G. e il suo committente sono evidentemente sulla seconda posizione, giacché nei Filosofi l’ebreo c’è già, ed è un vecchio venerabile che reca nella tabella astrologica la chiave del sapere; c’è anche l’arabo, che malgrado il gesto “venereo” sembra proprio un sapiente astrologo dei tanti che la sua gente ha prodotto; ma non c’è il cristiano, e se c’è è il cristiano dei tempi ultimi, il falso profeta e falso messia, il mago nero apparentemente impegnato a scrutare e misurare la grotta deserta dove non c’è e non potrebbe esserci alcuna natività e alcun diverso messia, dove edera e fico – tradizionali simboli d’elezione – contrassegnano invece un vuoto oscuro, dove la roccia riproduce, stagliato contro il cielo, l’ingannevole profilo della sfinge.
> 
> Anche i Filosofi, come il fregio di Castelfranco, rinviano direttamente alle speculazioni di G.B. Abioso, che per la fatale congiuntura del 1503-04 e per gli anni successivi prevedevano il declino conclusivo del cristianesimo, l’ulteriore sviluppo dell’islamismo e, dopo il breve dominio lunare del pessimo mago, la restaurazione del ciclo nel segno di Saturno e dell’ebraismo. Siamo sul piano di una totale adesione, virata in termini astrologici, alle tendenze millenaristiche ricorrenti nel pensiero ebraico, dove la prospettiva della salvezza coincide sempre col riscatto dalla catastrofe e dall’annientamento. Eppure le aspettative messianiche ebraiche – incoraggiate da nuovi annunci e da nuove figure carismatiche, a cominciare dal vecchio patriarca Isaac Abarbanel (o Abrabanel), approdato a Venezia proprio nel 1503 e subito identificato dalla sua comunità come nuovo Mosè – non appaiono poi molto lontane dall’attesa del “papa angelico” promossa dalle correnti gioachimite cristiane. L’Abioso, G. e il suo committente sembrano rimandare a una cerchia rigoristica di cristiani colti e delusi, inclini a cercare nella religione e nella cultura ebraica l’alternativa al cristianesimo deteriorato.
> 
> Quale fosse la composizione di tale cerchia – se poi di questo davvero si tratta, e non della semplice somma di rapporti occasionali e di interessi isolati – è problema negli ultimi tempi dibattuto ma per ora irrisolto. Dalle annotazioni di Michiel si ricavano i nomi dei collezionisti che possedevano dipinti di G. tra il 1525 e il 1543: ma non sempre è chiaro se di quei dipinti, molti anni prima, fossero stati loro stessi i committenti. Almeno nel caso di Taddeo Contarini, il ricchissimo patrizio mercante che nel 1525 possedeva i Filosofi, c’è tuttavia un buon indizio documentario per collegare commissione e collezione. Nel 1524 – l’anno della grande congiunzione in Pesci e del terrore per l’imminente diluvio universale previsto dagli astrologi – Taddeo si fa prestare dalla Biblioteca Marciana (se non per sé, per lo studioso figlio Gerolamo) quattro codici: le Storie di Appiano, due manoscritti di Galeno, padre della medicina, e uno di Filone Ebreo, filosofo della progressiva decadenza dell’umanità e del suo riscatto sotto la guida di Mosè.

[k]: https://amzn.to/3XOjE5F