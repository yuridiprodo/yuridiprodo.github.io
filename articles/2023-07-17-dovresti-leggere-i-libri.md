# Perché dovresti leggere i libri

### Ho letto moltissimi libri, eppure ne ho dimenticato la maggior parte. Ma allora qual è lo scopo della lettura?

![setacciando l'acqua](setaccio-acqua.jpeg)

"**Ho letto moltissimi libri, ma ho dimenticato la maggior parte di essi**. Ma allora qual è lo scopo della lettura?"

Fu questa la domanda che un allievo una volta fece al suo Maestro.

Il Maestro in quel momento non rispose. Dopo qualche giorno, però, mentre lui e il giovane allievo se ne stavano seduti vicino ad un fiume, egli disse di avere sete e chiese al ragazzo di **prendergli dell’acqua usando un vecchio setaccio tutto sporco** che era lì in terra.

L’allievo trasalì, poiché sapeva che era una richiesta senza alcuna logica.

Tuttavia, non poteva contraddire il proprio Maestro e, preso il setaccio, iniziò a compiere questo assurdo compito. Ogni volta che immergeva il setaccio nel fiume per tirarne su dell’acqua da portare al suo Maestro, non riusciva a fare nemmeno un passo verso di lui che già nel setaccio non ne rimaneva neanche una goccia. 
Provò e riprovò decine di volte ma, per quanto cercasse di correre più veloce dalla riva fino al proprio Maestro, **l’acqua continuava a passare in mezzo a tutti i fori del setaccio e si perdeva lungo il tragitto**.
Stremato, si sedette accanto al Maestro e disse: “Non riesco a prendere l’acqua con quel setaccio. Perdonatemi Maestro, è impossibile e io ho fallito nel mio compito”.

“No – rispose il vecchio sorridendo – tu non hai fallito. Guarda **il setaccio, adesso è come nuovo. L’acqua, filtrando dai suoi buchi lo ha ripulito**”.

“Quando leggi dei libri – continuò il vecchio Maestro – tu sei come il setaccio ed essi sono come l’acqua del fiume”:

“Non importa se non riesci a trattenere nella tua memoria tutta l’acqua che essi fanno scorrere in te, poiché i libri comunque, **con le loro idee, le emozioni, i sentimenti, la conoscenza, la verità che vi troverai tra le pagine, puliranno la tua mente e il tuo spirito**, e ti renderanno una persona migliore e rinnovata. Questo è lo scopo della lettura”.

*dal web*

---

A caccia di spunti di lettura? [dai un'occhiata qui](/pages/libri.html).

---

**AGGIORNAMENTO**, 18 aprile 2025

Vorrei concludere con questo mio breve pensiero: da un lato i libri sono forse il mezzo migliore che abbiamo per conservare e trasmettere la conoscenza umana oltre l'arco della nostra vita. Dall'altro, leggerli è un'opportunità unica per poter confrontare le nostre idee con quelle delle menti più brillanti del passato. Senza di essi, l'evoluzione sarebbe impossibile se non fortemente limitata.