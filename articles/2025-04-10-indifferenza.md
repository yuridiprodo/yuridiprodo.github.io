# L'indifferenza indotta non ci sta facendo bene

### Ogni tecnologia, in proporzione, dà e toglie. E gli smartphone ci danno tantissimo

!["Sera sul viale Karl Johan" di Edvard Munch. Olio su tela, 1892. Conservato al museo d'arte di Bergen, Norvegia.](munch-sera-viale.jpg)

> *"Un uomo è intento a trafficare sul proprio cellulare: intorno, i suoi amici conversano tra loro. Lui intanto scambia senza sosta messaggi con qualche interlocutore lontano."*
> 
> *"Una donna cammina per la strada ascoltando l’iPod. L’effetto della tecnologia che sta usando è quello di isolarla dall’ambiente circostante, per relegarla in una dimensione separata, più intima ed apparentemente più protetta."*
> 
> *"Una famiglia è davanti al televisore e guarda un film in HD: la riproduzione della realtà che la tecnologia offre è stupefacente: gli oggetti sullo schermo possiedono una nitidezza ed una perfezione che eguaglia la realtà. La morfina visiva inonda il cervello degli spettatori. Ciò che la vita ha rifiutato loro in termini di avventure, emozioni e potere, lo si consuma sotto forma di spettacolo."*
> 
> Da un discorso di Pietro Trabucchi, autore del libro [Resisto dunque sono](https://amzn.to/4jcBpom), una delle mie ultime più proficue letture (vivamente consigliata)

Messaggiare in pubblico, ascoltare la musica in cuffia, guardare la TV: sono tre delle cose che facciamo quotidianamente e sempre più spesso; e loro, con ingannevole innocenza, non fanno altro che erodere il nostro rapporto col reale. Giorno dopo giorno ci isolano, ci rendono più apatici; ci distraggono dal qui e ora, indebolendo e atrofizzando tutte quelle sensazioni che ci legano alla vita vera. Pensate che secondo uno [studio](https://www.sciencedirect.com/science/article/pii/S0747563225000573?via%3Dihub) recentemente pubblicato sulla rivista *Computers in Human Behavior*, l'attività del cervello cambia già dopo che si è limitato l'uso dello smartphone per tre giorni.

Ieri era la TV; oggi sono Internet e i social network. Domani, i [[2023-06-06-non-prendete-in-giro-apple-vision-pro|visori AR]] e l'[[2025-01-08-ia-catastrofe|intelligenza artificiale]]. Ma indipendentemente dallo strumento, il risultato rimane lo stesso: abbiamo sempre più a che fare con una visione rarefatta e sintetica della realtà, sicché finisce che restiamo indifferenti a tutto quel che succede nel mondo al di fuori di noi.

Ci troviamo così a scorrere i titoli degli articoli pubblicati dai giornali (ne allego qualcuno qui sotto a mo' di esempio) e semplicemente passiamo oltre senza neppure fermarci un attimo per cercare di capire cosa è successo e cosa sta succedendo al di fuori di noi stessi.

> *La strage silenziosa dei senza fissa dimora: 408 morti nel 2024*
> 
> *Gaza, raid uccidono decine di palestinesi durante colloqui per tregua*
> 
> *Serbia, manifestazioni antigovernative: migliaia in piazza*
> 
> *Birmania, raid militare colpisce villaggio nel Kachin: almeno 15 morti*
> 
> *Lancet: a Gaza gli uccisi da Israele sono 64 mila (il 59% donne, anziani e bambini)*
> 
> *Nigeria presunti attacchi islamisti, 40 morti*
> 
> *Bollette, analisi CGIA: “Fino a 13 miliardi in più per le imprese”*
> 
> *In Italia l'alcol ha provocato 435mila morti in dieci anni*
> 
> *Facebook ammette censure sul Covid. Zuckerberg: l'amministrazione Biden ci ha chiesto di silenziare chi criticava il programma vaccinale, rimuovendo anche informazioni vere come gli effetti collaterali da vaccino*
> 
> *Morti per fumo in Italia, 90 mila vittime l'anno e quasi due miliardi spesi per le ospedalizzazioni*

Il nostro individualismo cresce parallelamente al decadimento della comunità. Da esseri sociali diventiamo [[2025-02-15-vendere-desideri|manichini ossequienti]]. Giorno dopo giorno perdiamo la nostra umanità. Abbiamo dimenticato l'empatia. Stiamo perdendo tutto: l'interesse verso la pretesa giustizia; l'amore per il prossimo; la libertà.