# Alle origini del peccato originale

### La risposta di Investigatore Biblico all'idea che un errore di traduzione abbia cambiato il cristianesimo per 1500 anni

![Il giardino dell'Eden con la caduta dell'uomo, di Peter Paul Rubens, 1617. Olio su tavola, 74x114 cm. Mauritshuis dell'Aia (Paesi Bassi)](peccato-originale-rubens.jpg)

Domenica scorsa il mio amico e collega giornalista *Antonio Dini*, con cui condivido il piacere di scrivere tra le pagine di *Macitynet*, ha inviato il [numero 343](https://antoniodini.com/weekly/343/) della sua newsletter settimanale dove, tra un consiglio di lettura e un approfondimento tecnologico, ha trovato spazio per parlare di una «piccola, cattiva traduzione» di Sant'Agostino che avrebbe stravolto completamente il senso del peccato originale. In soldoni, i Cristiani da 1500 anni a questa parte starebbero basando larga parte della loro fede su qualche cosa di completamente sbagliato.

La teoria chiaramente non è sua ma di *Catherine Conybeare*, una studiosa classica che ha affrontato l'argomento nella biografia [Augustine the African](https://amzn.to/4nXXPLB) pubblicata a fine agosto.

Datosi che le considerazioni dell'autrice non mi hanno convinto, ho provato a chiedere spiegazioni ad un bravissimo sacerdote che sul web si fa chiamare *Investigatore Biblico* {forse ricorderete quando lo nominai a giugno perché pubblicò sul suo blog ([qui](https://investigatorebiblico.wordpress.com/2025/06/02/il-rosario-latino-un-respiro-tra-terra-e-cielo-nel-ritmo-antico-della-preghiera-di-ib/)) il mio rosario in latino} e che negli ultimi cinque anni è diventato assai noto nel settore per aver individuato oltre 300 errori di traduzione ([link](https://investigatorebiblico.wordpress.com/category/traduzioni-errate-cei-2008/)) presenti nell'edizione 2008 della Bibbia CEI.

# La tesi di Catherine Conybeare

Qui sotto vi incollo quanto scrive Dini in fondo alla sua newsletter; a seguire trovate la risposta dell'Investigatore Biblico. I grassetti li ho aggiunti io.

---

[...] Non voglio parlare di questa biografia di Sant'Agostino, [Augustine the African](https://amzn.to/4nXXPLB), della studiosa classica Catherine Conybeare, che approfondisce la figura del filosofo non solo come un teologo che ha profondamente plasmato l'ortodossia cristiana, ma anche come una persona indelebilmente segnata dal suo status di africano nell'Impero Romano.

Invece, a me qui interessa una cosa in particolare presente nel libro: **la teoria del peccato originale** che, grazie ad Agostino, rappresenta **uno dei pilastri della teologia occidentale**. Perché, ho scoperto, tutto si regge su una piccola, cattiva, traduzione. Una cosa micidiale: restate con me!

**La lingua in cui è scritto il Nuovo Testamento è il greco koinè**, la lingua comune o franca parlata in tutto l'Impero romano e nel Vicino Oriente al tempo di Alessandro Magno. Questa lingua era compresa dalla maggior parte delle persone, inclusi gli ebrei della diaspora, rendendola **la lingua ideale per la diffusione del messaggio cristiano**. Tuttavia Agostino (che visse dal 354 d.C. al 430 d.C.) legge _Romani_ 5,12 nella traduzione latina e interpreta il testo paolino "_in quo omnes peccaverunt_" come "_in Adamo tutti hanno peccato_", usando la Vetus Latina. Questa traduzione diventa cruciale per la teoria della trasmissione ereditaria del peccato.

Le conseguenze sono enormi: con il peccato originale arriva anche un sacco di altra roba. C'è l'idea pessimistica che la natura umana sia corrotta e incapace di volere il bene senza la grazia; che solo l'intervento divino la possa salvare; che ci sia la predestinazione; che il battesimo sia fondamentale.

Cosa succede? Vediamo meglio. Il testo dei _Romani_ 5,12 in greco dice:

> διὰ τοῦτο ὥσπερ δι' ἑνὸς ἀνθρώπου ἡ ἁμαρτία εἰς τὸν κόσμον εἰσῆλθεν καὶ διὰ τῆς ἁμαρτίας ὁ θάνατος, καὶ οὕτως εἰς πάντας ἀνθρώπους ὁ θάνατος διῆλθεν, ἐφ'ᾧ πάντες ἥμαρτον

La traduzione letterale:

> _Perciò, come per mezzo di un solo uomo il peccato entrò nel mondo e per mezzo del peccato la morte, così la morte passò a tutti gli uomini, per il fatto che (ἐφ'ᾧ) tutti peccarono_

Grammaticalmente quel ἐφ'ᾧ con l'aoristo di ἁμαρτάνω ("_peccare_") ha valore causale e vuol dire "_poiché tutti peccarono_", non "_in cui tutti peccarono_". Invece, **la Vetus Latina che Agostino utilizzava sbaglia traducendo**: "_in quo omnes peccaverunt_" ("_nel quale tutti peccarono_").

Allora: Agostino conosceva il greco, ma non ne aveva una padronanza fluida. **Si affidava soprattutto alla traduzione latina in uso, e su quella ha costruito la sua teologia**. In pratica, su un errore di traduzione (di quelli che al liceo te lo segnano con la matita blu) Agostino costruisce la teoria della solidarietà ontologica dell'umanità con Adamo e della trasmissione ereditaria del peccato.

Incredibile che su quella piccola locuzione congiuntiva causale poggi così tanto! Trovo affascinante come una scelta di traduzione abbia potuto determinare lo sviluppo di un'intera dottrina teologica con conseguenze enormi che hanno plasmato tutta la teologia occidentale per 1500 anni, fino agli studi critici moderni. Wow.

---

# La risposta dell'Investigatore Biblico

Purtroppo molto spesso si dice che la dottrina del peccato originale nasca da un piccolo errore di traduzione, una svista grammaticale della Vetus Latina che avrebbe trascinato con sé secoli di pensiero teologico. **L'immagine è suggestiva, ma non rende giustizia né alla profondità del testo paolino né alla lucidità di Agostino**. A guardare da vicino, ci si accorge che il discorso è più serio, più complesso e insieme più affascinante.

Il versetto di Romani 5,12 ci accompagna da tempo immemorabile:

> "Per mezzo di un solo uomo il peccato entrò nel mondo e, per mezzo del peccato, la morte, così anche la morte passò a tutti gli uomini, ἐφ' ᾧ πάντες ἥμαρτον".

È qui che nasce la questione. Quel ἐφ' ᾧ può essere letto in due modi: in senso causale, come "poiché tutti peccarono", oppure in senso relativo, come "in colui nel quale tutti peccarono".

Non siamo di fronte a un errore, ma a un ventaglio di possibilità semantiche che il greco biblico consente. Non per caso, non soltanto Agostino, ma **anche Girolamo nella Vulgata - che conosceva il greco con competenza raffinatissima** - ha tradotto "in quo omnes peccaverunt". Non si tratta di una svista scolastica, bensì di una scelta interpretativa.

**Agostino**, certo, non era un grecista di alto livello, ma **non era ignaro del problema. Nei suoi scritti discute più volte il passo**, e lo legge alla luce dell'intero contesto paolino. La contrapposizione tra Adamo e Cristo attraversa infatti tutto il capitolo: come per la caduta di uno solo molti furono costituiti peccatori, così per l'obbedienza di uno solo molti saranno costituiti giusti. **È un discorso di solidarietà, di legame profondo che unisce l'umanità nella colpa e nella grazia**. Anche se scegliamo la traduzione "poiché tutti peccarono", il senso complessivo non cambia: la morte è entrata nel mondo a causa di un peccato che non è solo individuale, ma che segna la condizione stessa dell'uomo.

Non bisogna poi dimenticare che la riflessione sulla trasmissione del peccato non nasce con Agostino. **Ireneo, Origene, Cipriano** hanno già colto la dimensione universale della caduta, e la prassi antichissima del battesimo dei bambini si spiega solo sullo sfondo di una colpa che precede ogni scelta personale. **Agostino non inventa dal nulla, ma raccoglie e ordina**, con la sua forza speculativa, intuizioni già presenti nella tradizione.

Attribuire a un dettaglio grammaticale la responsabilità di un intero edificio dottrinale è riduttivo. **La teologia del peccato originale non poggia su una congiunzione male intesa, ma su una lettura coerente della Scrittura**, confermata dalla tradizione e resa necessaria dall'esperienza stessa dell'uomo. Tutti vediamo in noi e nel mondo una ferita che ci precede, un'inclinazione che non possiamo spiegare solo con gli errori personali. Il linguaggio di Paolo, accolto da Agostino, dà forma e nome a questa esperienza.

Più che accusare una traduzione, dovremmo lasciarci interpellare dal mistero che quel versetto custodisce: il legame profondo che unisce l'umanità in Adamo e la possibilità altrettanto reale di essere rigenerati in Cristo. Qui **non si tratta di cavilli filologici, ma della speranza che nasce dal Vangelo**: là dove il peccato è abbondato, la grazia ha sovrabbondato.