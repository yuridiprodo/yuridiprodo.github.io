# L'ultimo segreto di Dan Brown non è un romanzo, ma un dossier

### Un viaggio tra esperimenti reali, sorveglianza globale e manipolazione cognitiva che ci mette davanti alla nostra responsabilità

![Note dell'autore del libro "L'ultimo segreto" di Dan Brown](dan-brown-ultimo-segreto-note.jpg)

Quando ho sfogliato per la prima volta il nuovo romanzo di *Dan Brown* sono stato attirato dalla frase riportata in terza pagina, quella destinata alle **note dell'autore**, in cui si precisa:

> *Tutte le opere d'arte, i simboli e i documenti cui si fa riferimento sono reali. Tutti gli esperimenti, le tecnologie e i risultati scientifici sono fedeli alla realtà. Tutti gli enti e le organizzazioni citati esistono.*

Mi ha incuriosito perché l'autore è diventato famoso proprio attraverso la saga di *Robert Langdon* che, almeno fino al capitolo precedente, poteva essere tranquillamente annoverata tra i **Thriller**. Di quelli storico-simbolici, va bene, ma pur sempre costruiti intorno a una finzione che invece questa volta è ridotta al minimo sindacale.

Con [L'ultimo segreto][k] infatti la serie va oltre il puro intrattenimento perché la storia è montata su eventi reali messi in fila con una precisione che fa più paura della fantasia. Perché appunto i fatti, i programmi, gli esperimenti e le strutture di potere che pagina dopo pagina appaiono sotto gli occhi del lettore sono reali, documentati e verificabili.

Se inizialmente si può credere che con quella pagina l'autore stia in qualche modo proteggendosi legalmente, la realtà che emerge a fine libro è ben diversa: che serva invece per avvertire il lettore?

### ATTENZIONE, QUASI SPOILER

A proposito di avvertimenti, mi sento in dovere di farne uno anche io a tutti gli appassionati della saga di Langdon: se desiderate affrontare il romanzo senza alcuna cornice preventiva, conviene fermarsi qui.

Quanto segue non entra nei dettagli della trama né ne svela gli snodi narrativi principali. L'unica informazione che anticipa è il ruolo di **un apparato istituzionale** come struttura di sfondo dell'intera vicenda, elemento che nel romanzo emerge progressivamente.

Tutto il resto riguarda esclusivamente fatti reali, storici e scientifici che Dan Brown non inventa, ma cita e ricompone per costruire la **sua** storia.

Chi è interessato a comprendere il contesto documentato su cui il libro si innesta, più che il meccanismo narrativo, può quindi proseguire senza timore di "spoiler" nel senso tradizionale del termine.

![Pagina numero 208 del libro "L'ultimo segreto" di Dan Brown](dan-brown-ultimo-segreto-pag208.jpg)

### Non "chi", ma "come"

Cominciamo quindi col dire che il centro di gravità di ogni evento narrato è la CIA. Non come "cattivo" da fumetto ma come struttura sistemica o per meglio dire quel dispositivo permanente sopravvissuto a presidenti, scandali, guerre perse e vinte, con il suo passato (e presente) fatto di operazioni clandestine, ricerca sperimentale e controllo dell'informazione che, pur attraversando governi e ideologie diverse, è sempre riuscito ad adattarsi senza mai fermarsi.

Il libro appare così come una gigantesca operazione di *reverse engineering* in cui programmi realmente esistiti (e in parte ancora attivi) vengono organizzati in un'unica architettura narrativa. Il messaggio implicito di Dan Brown è chiaro: le democrazie cambieranno pure volto, ma gli apparati restano sempre gli stessi.

### MKULTRA e il punto di non ritorno

Il più importante dei programmi citati nel testo è quello chiamato [MKULTRA](https://it.wikipedia.org/wiki/Progetto_MKULTRA), attivo tra il 1950-60 e desecretato soltanto sul finire degli anni '70 grazie alla confessione di alcuni testimoni chiave. È quello il momento in cui la democrazia occidentale ha dimostrato a sé stessa che non esistono limiti etici quando è in gioco la sicurezza nazionale.

Parliamo di esperimenti su esseri umani, droghe, torture psicologiche e distruzione dell'identità, tutto documentato e ammesso a posteriori. All'epoca l'idea era quella di creare il cosiddetto siero della verità per interrogare gli esponenti del KGB: non un inciampo storico quindi, ma un vero e proprio test che ha poi aperto la strada a manipolazioni più sofisticate e invisibili ([[03|DING! un esempio]]).

Dalla [Commissione Rockefeller](https://it.wikipedia.org/wiki/Commissione_Rockefeller) alle prime inchieste ufficiali sulle agenzie di intelligence, fino al [Watergate](https://it.wikipedia.org/wiki/Scandalo_Watergate) (che fu per altro l'occasione per distruggere la maggior parte di quei documenti): Dan Brown sembra suggerire che gli scandali non sono anomalie, bensì fughe di notizie mal controllate.

![Pagina numero 760 del libro "L'ultimo segreto" di Dan Brown](dan-brown-ultimo-segreto-pag760.jpg)

### In-Q-Tel, ovvero la CIA nella Silicon Valley

Il punto di rottura politico del libro è [In-Q-Tel](https://en.wikipedia.org/wiki/In-Q-Tel), fondo di venture capital fondato dalla CIA nel 1999: qui crollano definitivamente la favola del libero mercato e il mito della Silicon Valley come luogo neutro dell'innovazione.

Formalmente infatti è una no-profit, ma a conti fatti si tratta di un ponte diretto tra intelligence (CIA, NSA, NGA, DHS) e startup tecnologiche. Il gruppo investe principalmente in AI, cybersicurezza, biotech, spazio e tecnologie quantistiche e ha all'attivo oltre 800 investimenti (uno di questi, per dire, è il finanziamento della *Keyhole Inc*, la tecnologia poi diventata Google Earth).

Di fatto la CIA non controlla le tecnologie ma le finanzia alla fonte decidendo in tal modo quali innovazioni meritano di esistere e crescere. Praticamente è capitalismo strategico applicato alla sorveglianza globale.

### DARPA tra robot, cervello, guerra del futuro

Brown cita anche due programmi DARPA, l'agenzia di ricerca del Pentagono: uno è l'[M3 (Maximum Mobility and Manipulation)](https://www.darpa.mil/research/programs/maximum-mobility-and-manipulation) tramite cui vengono sviluppati strumenti e tecnologie per creare robot che possano muoversi e interagire con l'ambiente in modo più efficace. Non uomini di latta bensì strutture robotiche complesse che usano organismi viventi come funghi e altri materiali adattivi per operazioni in ambienti estremi, come lo spazio e le zone di guerra.

L'altro è [SUBNETS](https://www.darpa.mil/news/2013/subnets-systems-based-neurotechnology) che, analizzando le sotto-reti neurali del cervello, sulla carta mira a sviluppare terapie innovative per disturbi neuropsichiatrici nei militari. Ma la linea tra cura e potenziamento, tra terapia e controllo, è sottilissima.

![Pagina numero 217 del libro "L'ultimo segreto" di Dan Brown](dan-brown-ultimo-segreto-pag217.jpg)

### PSYOP, governare senza repressione

Le [PSYOP](https://www.goarmysof.army.mil/PO/) descritte nel libro non sono propaganda del Novecento bensì l'ecosistema informativo in cui viviamo. D'altronde a cosa serve reprimere se puoi orientare, confondere e anticipare? L'acronimo sta per Psychological Operations e comprende tutte quelle tattiche militari e strategiche che usano messaggi e informazioni per influenzare le emozioni, le percezioni e i comportamenti di gruppi target (nemici, neutrali, amici) al fine di raggiungere obiettivi politici o militari senza ricorrere a violenza fisica.

Così anziché toglierla, la libertà viene guidata attraverso [[2023-12-28-persuasori-occulti|TV, volantini, radio, media digitali e comunicazione diretta]] per minare il morale, creare confusione o convincere i bersagli. È Guerra Psicologica nel suo più profondo senso etimologico, fatta su misura per creare discordia, minare la fiducia, incoraggiare la resa o la defezione a seconda del bisogno.

Nel caso della Guerra del Golfo supportò le operazioni influenzando le forze nemiche prima di un attacco. Oggi viene usata [[2025-01-23-strutture-di-permesso|per costruire consenso]] ottenendo il supporto locale nelle missioni di pace.

### Psicotronica, Stargate e progetti "impossibili"

Il libro entra poi in territori che sembrano esoterici, ma che invece hanno archivi e protocolli: i nomi chiave sono [Artichoke](https://www.cia.gov/readingroom/docs/CIA-RDP81-00261R000300050005-3.pdf), [Phoenix](https://www.cia.gov/readingroom/docs/LOC-HAK-331-4-20-7.pdf), [Mongoose](https://www.cia.gov/readingroom/docs/operation%20mongoose%20-%20futu%5B15436924%5D.pdf) e [Blue Book](https://www.cia.gov/readingroom/search/site/blue%20book), tutti collegati allo studio di fenomeni psichici tramite tecnologie elettroniche.

È la cosiddetta *psicotronica* che studia i fenomeni paranormali e le facoltà mentali non ordinarie come telepatia e chiaroveggenza per cercare di misurare e controllare queste energie esplorando il rapporto tra mente, energia e materia.

Caso emblematico è [Stargate](https://www.cia.gov/readingroom/collection/stargate), un'unità segreta dell'esercito USA attiva dal 1977 dedicata alla visione a distanza, alla telepatia e alla psicocinesi. Un argomento che, con la complicità del cinema, lo associamo alla fantascienza e ci porta inevitabilmente a sorridere; una reazione comprensibile, e probabilmente anche quella più utile al potere: ridicolizzare è sempre stato il modo migliore per neutralizzare ciò che non si vuole discutere ([DING! altro esempio obbligatorio](https://www.youtube.com/watch?v=4ZEmUhmTBjg)).

[Documenti oggi declassificati](https://www.cia.gov/readingroom/docs/cia-rdp96-00788r001900760001-9.pdf) raccontano infatti una storia diversa, quella di un esperimento in cui un soggetto venne "proiettato" mentalmente su Marte un milione di anni fa. [Piramidi, esseri alti e magri, tempeste planetarie, civiltà morenti](https://www.corriere.it/tecnologia/25_gennaio_02/il-documento-della-cia-che-raccontava-la-vita-su-marte-un-milione-di-anni-fa-a85e9f6d-0696-4333-b397-7fc9d1b4fxlk.shtml).

![Pagina numero 570 del libro "L'ultimo segreto" di Dan Brown](dan-brown-ultimo-segreto-pag570.jpg)

### Sorveglianza e cervello: il cerchio si chiude

Si parla infine di [ECHELON](https://historicalarchives.europarl.europa.eu/files/live/sites/historicalarchive/files/03_PUBLICATIONS/03_European-Parliament/01_Documents/the-echelon-affair-en.pdf), la rete di sorveglianza elettronica globale per intercettare comunicazioni finita persino [alla Camera](https://documenti.camera.it/_dati/leg13/lavori/doc/xxxiv/007/d020.htm) del nostro Parlamento, e di società come [Synchron](https://synchron.com/) (finanziata da [Gates e Bezos](https://www.bloomberg.com/news/articles/2022-12-15/bezos-and-gates-back-synchron-in-drive-for-brain-implant-breakthrough)) e [Neurotech](https://blackrockneurotech.com/) sostenuta invece da BlackRock che lavorano già su interfacce dirette cervello-macchina. In questo caso la domanda non è *se*, ma *quando*.

### Perché "L'ultimo segreto" riguarda anche noi

Leggete [L'ultimo segreto][k] di Dan Brown e vi accorgerete che il libro non parla di un potere lontano ma di un sistema a cui già partecipiamo, spesso senza deciderlo e quasi sempre senza discuterlo.

Pensateci un attimo: l'Italia è un paese con sovranità limitata su tecnologia strategica, infrastrutture digitali, difesa e informazione. Non sto facendo un giudizio morale: è un dato geopolitico. Senza fare dietrologia, la nostra storia del dopoguerra è perfettamente allineata a quanto Brown racconta.

Basti pensare alla [Guerra Fredda](https://en.wikipedia.org/wiki/CIA_activities_in_Italy) combattuta anche sul piano psicologico, al [ruolo centrale](https://it.wikipedia.org/wiki/Organizzazione_Gladio) dei servizi, alle operazioni coperte, alla [manipolazione dell'opinione pubblica](https://it.wikipedia.org/wiki/Strategia_della_tensione), alla "ragion di Stato" [come giustificazione permanente](https://it.wikipedia.org/wiki/Legge_24_ottobre_1977%2C_n._801). Il punto non è chi-ha-fatto-cosa ma la logica secondo cui la stabilità sarebbe sempre maggiore della trasparenza.

Senza dimenticare che usiamo infrastrutture digitali progettate o finanziate da aziende legate all'ecosistema In-Q-Tel e soprattutto dipendiamo da cloud, sistemi satellitari, piattaforme di analisi dati statunitensi ([Amazon Web Services, Microsoft Azure e Google Cloud](https://www.europarl.europa.eu/doceo/document/A-10-2025-0107_IT.html)) e [collaboriamo](https://www.googlecloudpresscorner.com/2025-11-24-NATO-and-Google-Cloud-Sign-Multi-Million-Dollar-Deal-for-AI-Enabled-Sovereign-Cloud) in ambito militare e di intelligence su standard comuni.

Questo significa che la filosofia del controllo raccontata nel libro non resta oltreoceano.

![Pagina numero 751 del libro "L'ultimo segreto" di Dan Brown](dan-brown-ultimo-segreto-pag751.jpg)

![Pagina numero 761 del libro "L'ultimo segreto" di Dan Brown](dan-brown-ultimo-segreto-pag761.jpg)

### Conclusione: un romanzo o un avvertimento?

Più che un thriller, il libro appare come **un compendio narrativo del potere tecnologico moderno** in cui non si denuncia un "sistema ombra" ma si racconta come funziona il potere contemporaneo. La storia è costruita intorno a fatti reali che vengono brillantemente connessi tra loro, senza rivelare nulla che non fosse già disponibile. Ed è questo il punto più inquietante.

Mentre tra web e giornali i fatti vengono frammentati e dispersi tra notizie che durano un giorno, questo libro ricompone i pezzi di un sistema che funziona alla luce del Sole, genialmente protetto dalla complessità, ma anche dalla nostra apatia e da quell'idea che "tanto non possiamo farci niente". D'altronde viviamo in un'epoca in cui la censura è mascherata dal sovraccarico. E i link alle fonti che ho incluso in questo articolo lo confermano: non ci viene impedito di sapere, eppure veniamo messi nelle condizioni di non collegare.

Dan Brown ci ha scritto una mappa, e adesso sta a noi decidere se usarla per orientarci oppure continuare a chiamare "fantasia" ciò che è già storia da un pezzo. Perché i complotti possono anche esistere, ma per la loro natura intrinseca presuppongono segretezza. Qui invece il potere è istituzionale e documentato, oserei dire tragicamente normalizzato. Sicché la domanda finale non è se tutto questo sia vero, ma perché ci sembri ancora incredibile.

---

<div style="border:1px solid #ccc; padding:10px; width:250px; text-align:center;">
  <a href="https://amzn.to/49wXM44" target="_blank">
    <img src="https://m.media-amazon.com/images/I/71MxJku0EQL._SL1500_.jpg" alt="Nome Prodotto" style="width:200px;">
  </a>
  <h3 style="font-size:16px; margin:10px 0;">L'ultimo segreto, di Dan Brown</h3>
  <p style="color:#B12704; font-weight:bold;">27,00 €</p>
  <a href="https://amzn.to/49wXM44" 
     style="display:inline-block; background-color:#FF9900; color:#000; padding:8px 12px; text-decoration:none; border-radius:4px;">
    Acquista su Amazon
  </a>
</div>

[k]: https://amzn.to/49wXM44