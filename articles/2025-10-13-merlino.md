# Il re che fu, e il libro che non sarà

### Come un'opera pacifista è stata cancellata due volte: ieri dalla guerra, oggi dal silenzio editoriale

![Copertina del libro "Il re che fu, il re che sarà. Il ciclo completo del Re in eterno" di T.H.White](il-re-che-fu.jpg)

C'è un libro che parla della guerra come malattia dell'anima collettiva. Un libro di fantasia, scritto negli anni in cui l'Europa stava sprofondando nell'incubo della Grande Guerra. Un libro pieno di cavalieri, magie e Tavole Rotonde; eppure, più reale di qualsiasi telegiornale. Si intitola [Il re che fu, il re che sarà. Il ciclo completo del Re in eterno](https://amzn.to/4h98zVw), di Terence Hanbury White.

Lo avete mai visto in libreria? Già. Ne dubito. L'ultima ristampa italiana risale al 2021, quando Mondadori ha pubblicato l'intera pentalogia in un unico volume. Un gesto che sembrava importante, quasi riparatore, datosi che si tratta di un classico dimenticato che tornava sugli scaffali. E invece no: nessuna ristampa (ho chiesto alla casa editrice e sto ancora aspettando la risposta), nemmeno un'edizione economica.

Così il libro in pochi mesi è letteralmente sparito. Per quanto mi riguarda ho faticato non poco per recuperarne una copia, accontentandomi di una copertina piuttosto malconcia; nel momento in cui scrivo queste righe posso dire senza remore che oggi è [quasi introvabile](https://amzn.to/4h98zVw), come se non fosse mai esistito. Va bene, [l'ebook](https://amzn.to/4h98zVw) si può comprare in un click, ma come ho già avuto modo di spiegare c'è almeno [[2025-02-07-platone|una ragione per cui questo formato andrebbe evitato]], specie per libri come questo.

Il punto è che qui a mio giudizio non ci troviamo di fronte a un semplice oblio: è una forma sottile di censura. Perché non serve bruciare un libro per farlo sparire. Basta non ristamparlo. Basta non parlarne. Basta lasciarlo fuori dagli algoritmi, fuori dai cataloghi, fuori dai suggerimenti. E in un momento in cui il mondo è di nuovo in fiamme, un libro che smonta la logica della guerra, del potere e dell'eroismo armato è chiaro che dà fastidio.

![Pagina 671 del libro "Il re che fu, il re che sarà. Il ciclo completo del Re in eterno" di T.H.White](il-re-che-fu-671.jpg)

### Perché nessuno ne parla, e perché lo faccio io proprio oggi

White prende la leggenda di Re Artù e la trasforma in qualcos'altro: non un'epopea gloriosa, ma una riflessione profonda, politica, disillusa. Wart (il giovane Artù) non impara a combattere: impara a capire. E lo fa lasciandosi trasformare in diversi animali che lo mettono davanti a strutture sociali e morali diverse. Nelle formiche scopre un mondo senza sfumature, dove tutto "è permesso" oppure "è proibito". Un totalitarismo perfetto, dove la guerra appare scontata, automatica, necessaria. Nessuno la sceglie, e proprio per questo tutti la accettano.

Nel secondo libro, Merlino gli spiega chi è che comincia davvero una guerra (pag. 222): "Chi ha il potere. E chi ha il potere, alla guerra non ci va". È una frase che basterebbe da sola a giustificare l'oscuramento del libro. Perché la guerra non è tanto un'esplosione di violenza, bensì un ambiente mentale, un sistema chiuso in cui nessuno pensa più per conto proprio. È una follia organizzata, comoda per chi comanda, tragica per chi obbedisce.

Nell'ultimo libro, *Il libro di Merlino*, ormai fuori tempo massimo, Artù si interroga su tutto. Vede che la Tavola Rotonda, creata per evitare l'arbitrio del potere, ha fallito. Che la violenza, anche se nasce con buone intenzioni, genera sempre altra violenza. E allora viene fuori la domanda vera, quella che White si porta dietro da centinaia di pagine: si può spezzare il ciclo?

La risposta, se c'è, non è in una spada o in una battaglia vinta. È nell'educazione, nella capacità di pensare da soli. Di vedere che la guerra non è una fatalità, ma una scelta. E come tutte le scelte, si può rifiutare.

Per questo il libro è sparito dagli scaffali. Ed è ben spiegato nella sua stessa introduzione, in cui si fa notare al lettore che l'ultimo capitolo di questa pentalogia, pronto per la pubblicazione nel 1941, fu rifiutato dagli editori inglese e americano perché considerato "un manifesto del pacifismo a oltranza e del tutto improponibile in pieno sforzo bellico". Andò in stampa soltanto nel 1958 in lingua originale, mentre in Italia pare sia stato incluso in una delle ultime edizioni del "Re in eterno" (1989). Oggi con la [nuova edizione Mondadori](https://amzn.to/4h98zVw) tecnicamente sarebbe nuovamente pubblicato, ma come vi dicevo non è proprio così accessibile. In quei giorni era troppo pericoloso. E oggi lo è ancora.

![Pagina 663 del libro "Il re che fu, il re che sarà. Il ciclo completo del Re in eterno" di T.H.White](il-re-che-fu-663.jpg)

### La storia si ripete, e questo libro ci insegna come cambiare rotta

Nel mondo reale, mentre Gaza viene devastata da mesi, mentre l'Ucraina è stritolata da una guerra di logoramento, e mentre più di cinquanta conflitti armati divampano fuori dallo sguardo occidentale, la guerra è tornata ad essere normalità. Viene raccontata con spettacolarità, con retorica, e messa sul vassoio come una necessità.

Va da sé che in tutto questo rumore un libro che ci dice che la guerra si può rifiutare, che l'eroismo è una menzogna, che il pensiero è più rivoluzionario delle armi... diventa di nuovo un problema.

Per questo oggi, come allora, Il re in eterno non c'è. È stato cancellato due volte: prima dalla propaganda, oggi dal mercato. Ma il risultato è lo stesso. Nessuno lo legge. Nessuno lo cita. Nessuno lo insegna. Perché oggi, come ottant'anni fa, continua a dire la verità.

![Pagina 652 del libro "Il re che fu, il re che sarà. Il ciclo completo del Re in eterno" di T.H.White](il-re-che-fu-652.jpg)

---

Stralci dal capitolo quarto del libro secondo, "La regina dell'aria e delle tenebre":

> «Esiste un motivo abbastanza valido per combattere... ed è se l'altro ti attacca. Le guerre, vedi, sono una malvagità, forse la maggiore malvagità di una specie malvagia. Sono talmente malvagie che non devono essere permesse. Quando puoi essere assolutamente sicuro che è stato l'altro a iniziare il conflitto, allora è il momento in cui potresti avere in certo qual modo il dovere di fermarlo». «Entrambe le parti dicono sempre che è stata quella avversaria a cominciare.» «Certo, ed è bene che sia così. Ciò dimostra, quantomeno, che entrambe le parti sono coscienti, dentro di sé, che la malvagità sta nell'iniziare un conflitto.»
> 
> «Chiunque sappia ragionare e abbia una mente equilibrata, è in grado di distinguere da che parte sia l'aggressore, in novanta guerre su cento. Sa vedere quale contendente ha probabilità di trarre vantaggio dall'entrare in guerra per primo, e questo è un forte motivo di sospetto. Sa vedere quale delle due parti ha iniziato a minacciare di usare la forza o ad armarsi. E, infine, può spesso puntare il dito su quella che ha vibrato il primo colpo.»
> 
> «Artù. Sei diventato re di un dominio in cui gli agitatori popolari si odiano reciprocamente per ragioni razziali, mentre i nobili si combattono reciprocamente per diletto, e né i maniaci razziali né i sovrani feudali si fermano a considerare la sorte del semplice soldato, che è l'unica persona a soffrire. A meno che tu non riesca a cambiare la testa alla gente e a dargliene una migliore di adesso, o re, il tuo regno sarà una serie senza fine di meschine battaglie, in cui si aggredirà per motivi di risentimento o per diletto, e in cui il pover'uomo sarà l'unico a morire.»